Ṣé Wàá Gba Ẹ̀bùn Ọlọ́run Tó Dára Jù?

NO. 2 2017



Ẹ̀bùn Tó Ju Gbogbo Ẹ̀bùn Lọ



JORDAN sọ pé: “Bàbá àgbàlagbà kan tó ń jẹ́ Russell fún mi ní ẹ̀bùn kan nígbà tí mo wà ní kékeré.” Ohun èlò kékeré kan tí wọ́n fi ń gbẹ́ pẹ́ńsù ni ẹ̀bùn náà, ó sì dà bí ohun tí kò fi bẹ́ẹ̀ jọjú. Síbẹ̀, Jordan ka ẹ̀bùn yẹn sí pàtàkì. Lẹ́yìn tí Russell kú, Jordan wá mọ̀ pé igi lẹ́yìn ọgbà ni Russell jẹ́ fún bàbá bàbá rẹ̀ àtàwọn òbí rẹ̀, pàápàá lásìkò tí nǹkan le koko fún wọn. Jordan sọ pé: “Ní báyìí tí mo ti wá mọ ọ̀pọ̀ nǹkan nípa Russell, ẹ̀bùn kékeré tó fún mi yìí ti wá ṣe pàtàkì sí mi gan-an ju ti tẹ́lẹ̀ lọ.”



Bá a ṣe rí i nínú ọ̀rọ̀ Jordan, ẹ̀bùn kan lè má fi bẹ́ẹ̀ ṣe pàtàkì lójú ẹnì kan, àmọ́ kó ṣe pàtàkì gan-an lójú ẹlòmíì, pàápàá tó bá jẹ́ ẹni tó máa ń mọyì nǹkan. Bíbélì lo ọ̀rọ̀ táwọn èèyàn mọ̀ bí ẹni mowó yìí láti ṣàpèjúwe ẹ̀bùn kan tí kò láfiwé, ó ní: “Nítorí Ọlọ́run nífẹ̀ẹ́ ayé tó bẹ́ẹ̀ gẹ́ẹ́ tí ó fi fi Ọmọ bíbí rẹ̀ kan ṣoṣo fúnni, kí olúkúlùkù ẹni tí ó bá ń lo ìgbàgbọ́ nínú rẹ̀ má bàa pa run, ṣùgbọ́n kí ó lè ní ìyè àìnípẹ̀kun.”—Jòhánù 3:16.



Ẹni tó bá gba ẹ̀bùn yìí máa ní ìyè àìnípẹ̀kun! Ǹjẹ́ ẹ̀bùn míì wà tó tún ṣe pàtakì ju èyí lọ? Òótọ́ ni pé àwọn kan lè má ka ẹ̀bùn yìí sí pàtàkì, àmọ́ àwọn Kristẹni tòótọ́ kà á sí ohun “iyebíye.” (Sáàmù 49:8; 1 Pétérù 1:18, 19) Kí wá nìdí tí Ọlọ́run fi fi ẹ̀mí Ọmọ rẹ̀ ṣe ẹ̀bùn fún gbogbo aráyé?



Àpọ́sítélì Pọ́ọ̀lù ṣàlàyé pé: “Gẹ́gẹ́ bí ẹ̀ṣẹ̀ ti tipasẹ̀ ènìyàn kan wọ ayé àti ikú nípasẹ̀ ẹ̀ṣẹ̀, ikú sì tipa báyìí tàn dé ọ̀dọ̀ gbogbo ènìyàn.” (Róòmù 5:12) Ádámù ọkùnrin àkọ́kọ́ mọ̀ọ̀mọ̀ dẹ́ṣẹ̀ sí Ọlọ́run, torí náà Ọlọ́run fìyà ikú jẹ ẹ́. Ipasẹ̀ Ádámù sì ni ikú gbà wá sórí àwọn àtọmọdọ́mọ rẹ̀, ìyẹn ìran èèyàn lápapọ̀.



 “Owó ọ̀yà tí ẹ̀ṣẹ̀ máa ń san ni ikú, ṣùgbọ́n ẹ̀bùn tí Ọlọ́run ń fi fúnni ni ìyè àìnípẹ̀kun nípasẹ̀ Kristi Jésù Olúwa wa.” (Róòmù 6:23) Kí àwa èèyàn lè bọ́ lọ́wọ́ ikú, Ọlọ́run rán Ọmọ rẹ̀, Jésù Kristi wá sáyé, kó lè fi ẹ̀mí rẹ̀ pípé rúbọ fún aráyé. Nítorí ìrúbọ tí Jésù ṣe yìí, tá a tún mọ̀ sí “ìràpadà,” gbogbo àwọn tó nígbàgbọ́ nínú Jésù máa ní ìyè àìnípẹ̀kun.—Róòmù 3:24.



Àpọ́sítélì Pọ́ọ̀lù sọ ọ̀rọ̀ kan nípa ẹ̀bùn tí Ọlọ́run fẹ́ fún àwọn olùjọsìn rẹ̀ nípasẹ̀ Jésù Kristi, ó ní: “Ọpẹ́ ni fún Ọlọ́run fún ẹ̀bùn ọ̀fẹ́ rẹ̀ aláìṣeé-ṣàpèjúwe.” (2 Kọ́ríńtì 9:15) Bẹ́ẹ̀ ni o, ìràpadà yìí ṣe pàtàkì gan-an débi pé ó kọjá ohun téèyàn lè ṣàpèjúwe. Àmọ́, kí nìdí tó fi jẹ́ pé ìràpadà yìí ló ṣàrà ọ̀tọ̀ jù lọ lára gbogbo ẹ̀bùn rere tí Ọlọ́run fún aráyé? Ọ̀nà wo ni ìràpadà fi ju gbogbo àwọn ẹ̀bùn míì tó wá látọ̀dọ̀ Ọlọ́run lọ? * Kí ló sì yẹ ká ṣe sí ẹ̀bùn yìí? A rọ̀ ẹ́ pé kó o ka ohun tí Bíbélì sọ nípa àwọn ìbéèrè yìí nínú àpilẹ̀kọ méjì tó kàn.




Kí Nìdí Tí Ẹ̀bùn Yìí Fi Ṣe Iyebíye Gan-an?



Kí ló lè mú kí ẹ̀bùn kan ṣeyebíye gan-an sí ẹ? Nǹkan mẹ́rin yìí lè fà á: (1) ẹni tó fún ẹ lẹ́bùn náà, (2) ìdí tó fi fún ẹ, (3) ohun tó yọ̀ǹda láti lè fún ẹ lẹ́bùn náà, àti (4) tí ẹ̀bùn náà bá bọ̀ sí àkókò tí o nílò rẹ̀. Tá a bá ronú lórí nǹkan mẹ́rin yìí, á jẹ́ ká túbọ̀ mọ rírì ìràpadà, ìyẹn ẹ̀bùn Ọlọ́run tó dára jù lọ.

ẸNI TÓ FÚN WA

Ìtẹ́ Jèhófà



Àwọn ẹ̀bùn kan máa ń jọ wá lójú torí pé ẹnì kan tó wà nípò àṣẹ tàbí èèyàn pàtàkì kan ló fún wa. Àwọn ẹ̀bùn míì lè má jẹ́ olówó ńlá, àmọ́ a mọyì rẹ̀ torí pé mọ̀lẹ́bí wa kan tàbí ọ̀rẹ́ wa tímọ́tímọ́ ló fún wa. Irú ẹ̀bùn yẹn ni Russell fún Jordan tá a mẹ́nù kan nínú àpilẹ̀kọ tó ṣáájú. Báwo ni èyí ṣe kan ẹ̀bùn ìràpadà?



Ìkíní, Bíbélì sọ pé: “Ọlọ́run rán Ọmọ bíbí rẹ̀ kan ṣoṣo jáde sínú ayé kí a lè jèrè ìyè nípasẹ̀ rẹ̀.” (1 Jòhánù 4:9) Èyí mú kí ẹ̀bùn ìràpadà jẹ́ ẹ̀bùn tó ṣeyebíye jù lọ. Ọlọ́run ni aláṣẹ tó ju gbogbo aláṣẹ lọ. Ọ̀kan lára àwọn tó kọ ìwé Sáàmù tiẹ̀ sọ nípa Ọlọ́run pé: “Ìwọ, ẹni tí orúkọ rẹ̀ ń jẹ́ Jèhófà, Ìwọ nìkan ṣoṣo ni Ẹni Gíga Jù Lọ lórí gbogbo ilẹ̀ ayé.” (Sáàmù 83:18) Kò sẹ́ni gíga míì tó lè fún wa nírú ẹ̀bùn yìí.



Ìkejì, Ọlọ́run ni “Baba wa.” (Aísáyà 63:16) Lọ́nà wo? Òun ló dá wa. Láfikún sí i, ó máa ń bójú tó wa bí bàbá tó mọṣẹ rẹ̀ níṣẹ́ ṣe máa ń tọ́jú àwọn ọmọ rẹ̀. Nígbà tí Ọlọ́run ń bá àwọn èèyàn rẹ̀ sọ̀rọ̀ láyé ìgbàànì, ó pè wọ́n ní Éfúráímù, ó wá bi wọ́n pé: “Ọmọ àtàtà ha ni Éfúráímù jẹ́ sí mi, tàbí ọmọ tí a hùwà sí lọ́nà ìfẹ́ni? . . . Ìdí nìyẹn tí ìfun mi fi di èyí tí ó ru gùdù fún un. Dájúdájú, èmi yóò ṣe ojú àánú sí i.” (Jeremáyà 31:20) Bí ọ̀rọ̀ àwọn ìránṣẹ́ Ọlọ́run lóde òní ṣe rí lára rẹ̀ náà nìyẹn. Kì í ṣe pé ó jẹ́ Ẹlẹ́dàá wa nìkan ni, àmọ́ ó tún jẹ́ Bàbá wa àti Ọ̀rẹ́ wa. Fún ìdí yìí, ǹjẹ́ kò yẹ ká fọwọ́ pàtàkì mú ẹ̀bùn èyíkéyìí tó bá fún wa?

 ÌDÍ TÓ FI FÚN WA

Jésù Kristi



A máa ń ka àwọn ẹ̀bùn kan sí pàtàkì nítorí pé ìfẹ́ àtọkànwá tí ẹnì náà ní ló mú kó fún wa, kì í ṣe torí pé ó jẹ́ dandan fún un. Ẹni tó bá sì fi tinútinú fúnni ni nǹkan kì í retí pé kí wọ́n sán-an pa dà fún òun.



Ìfẹ́ tí Ọlọ́run ní sí wa ló mú kó fún wa ní ọmọ rẹ̀. Bíbélì sọ pé: “Nípa èyí ni a fi ìfẹ́ Ọlọ́run hàn kedere nínú ọ̀ràn tiwa, nítorí Ọlọ́run rán Ọmọ bíbí rẹ̀ kan ṣoṣo jáde.” Kí nìdí tó fi ṣe bẹ́ẹ̀? “Kí a lè jèrè ìyè nípasẹ̀ rẹ.” (1 Jòhánù 4:9) Ṣé dandan ni kí Ọlọ́run ṣe bẹ́ẹ̀ ni? Rárá o! “Ìràpadà tí Kristi Jésù san” jẹ́ ọ̀nà tí Ọlọ́run gbà fi “inú rere àìlẹ́tọ̀ọ́sí” hàn sí wa.—Róòmù 3:24.



Kí nìdí tí ẹ̀bùn Ọlọ́run fi jẹ́ “inú rere àìlẹ́tọ̀ọ́sí”? Bíbélì ṣàlàyé pé: “Ṣùgbọ́n Ọlọ́run dámọ̀ràn ìfẹ́ tirẹ̀ fún wa ní ti pé, nígbà tí àwa ṣì jẹ́ ẹlẹ́ṣẹ̀, Kristi kú fún wa.” (Róòmù 5:8) Ìfẹ́ tòótọ́ tí Ọlọ́run ní ló mú kó ṣèrànwọ́ fún àwa èèyàn tá a jẹ́ ẹlẹ́ṣẹ̀, tí a ò ní olùrànlọ́wọ́, tá a sì tún jẹ́ aláìlera. A ò ṣiṣẹ́ fún ìfẹ́ yẹn, a ò sì lè san-án pa dà fún Ọlọ́run. Ẹ̀bùn tó fún wa yìí ni ìfẹ́ tó ga jù lọ nínú ìtàn aráyé.

OHUN TÓ YỌ̀ǸDA

Jésù wà lórí òpó igi oró



Àwọn ẹ̀bùn kan máa ń ṣeyebíye sí wa torí pé ẹni tó fún wa yọ̀ǹda ọ̀pọ̀ nǹkan kó tó lè fún wa. Tí ẹnì kan bá fi tinútinú yọ̀ǹda ohun tó kà sí pàtàkì gan-an fún wa, a máa ń mọyì irú ẹ̀bùn bẹ́ẹ̀ dáadáa.



Bíbélì sọ pé Ọlọ́run “fi Ọmọ bíbí rẹ̀ kan ṣoṣo fúnni.” (Jòhánù 3:16) Èyí fi hàn pé ààyò ọmọ ni Jésù jẹ́ fún Ọlọ́run. Ní gbogbo àìmọye ọdún tí Ọlọ́run fi ṣẹ̀dá ayé àtọ̀run, Jésù ṣiṣẹ́ pẹ̀lú rẹ̀, ó sì di “ẹni tí [Ọlọ́run] ní ìfẹ́ni sí lọ́nà àkànṣe.” (Òwe 8:30) Jésù ni “Ọmọ tí [Ọlọ́run] fẹ́ràn,” ó sì jẹ́ “àwòrán Ọlọ́run tí a kò le rí.” (Kólósè 1:13-15, BMY) Kò tíì sí irú àjọṣe tímọ́tímọ́ báyìí rí láàárín àwọn ẹlòmíì.



Síbẹ̀, Ọlọ́run “kò dá Ọmọ tirẹ̀ pàápàá sí.” (Róòmù 8:32) Ẹni tí Jèhófà fẹ́ràn jù ló fún wa. Kò sí ẹ̀bùn tó ná Ọlọ́run ní ohun tó pọ̀ bí èyí.

ÀKÓKÒ TÍ O NÍLÒ RẸ̀



Àwọn ẹ̀bùn míì máa ń jọ wá lójú torí pé ó bá bọ́ sí àkókò tá a nílò rẹ̀ lójú méjèèjì. Bí àpẹẹrẹ, ká sọ pé ẹnì kan ń ṣàìsàn tó lè ṣekú pá a tí kò bá rí ìtọ́jú tó yẹ kíákíá, kò sì lówó tó lè fi tọjú ara rẹ̀. Ó dájú pé ó máa mọyì rẹ̀ gan-an tí ẹnì kan bá san owó ìtọ́jú náà! Àbí bẹ́ẹ̀ kọ́?



“Gan-an gẹ́gẹ́ bí gbogbo ènìyàn ti ń kú nínú Ádámù, bẹ́ẹ̀ pẹ̀lú ni a ó sọ gbogbo ènìyàn di ààyè nínú Kristi.” (1 Kọ́ríńtì 15:22) Gbogbo wa là ń “kú” torí pé àtọmọdọ́mọ Ádámù ni wá. A ò sì lè gba ara wa lọ́wọ́ àìsàn àti ikú, bákan náà ni a ò lè mú ara wa pa dà bá Ọlọ́run rẹ́ ká sì bọ́ lọ́wọ́ ẹ̀bi ẹ̀ṣẹ̀. Síwájú sí i, torí pé èèyàn lásán ni wá, a ò lè mú ara wa tàbí ẹlòmíì wà ‘láàyè.’ Bíbélì fi hàn pé: “Kò sí ọkùnrin tí o le ra ẹ̀mí ẹnìkejì rẹ̀ padà tàbí san owó ìràpadà fún Ọlọ́run . . . kò sì sí iye owó tó tó fún sísan rẹ̀.” (Sáàmù 49:7, 8, BMY) A nílò ìrànlọ́wọ́ lójú méjèèjì, torí pé a ò lè san owó ìràpadà fún Ọlọ́run. Tá a bá fi dídàá wa, kò sí ohun tá a lè ṣe.

Àwọn èèyàn láti oríṣiríṣi ẹ̀yà lọ́mọdé lágbà



Torí pé Jèhófà nífẹ̀ẹ́ wa gan-an, tinútinú ló fi pèsè ìràpadà fún wa, kí ‘gbogbo ènìyàn báa lè di ààyè’ nípasẹ̀ Jésù. Báwo ni ìràpadà ṣe mú ká di ààyè? Bíbélì sọ pé: “Ẹ̀jẹ̀ Jésù Ọmọ rẹ̀ sì ń wẹ̀ wá mọ́ kúrò nínú gbogbo ẹ̀ṣẹ̀.” Èyí fi hàn pé tá a bá  nígbàgbọ́ nínú ẹ̀jẹ̀ tí Jésù ta sílẹ̀, Ọlọ́run á dárí àwọn ẹ̀ṣẹ̀ wa jì wá, àá sì tún ní ìyè àìnípẹ̀kun. (1 Jòhánù 1:7; 5:13) Àǹfààní wo ni ìràpadà máa ṣe fún àwọn èèyàn wa tó ti kú? “Níwọ̀n bí ikú ti wá nípasẹ̀ ènìyàn kan, àjíǹde òkú pẹ̀lú wá nípasẹ̀ ènìyàn kan [Jésù].”—1 Kọ́ríńtì 15:21. *



Ìrúbọ tí Jésù ṣe ni ẹ̀bùn tó dára jù tí Ọlọ́run tó jẹ́ aláṣẹ gíga jù lọ fún wa, ìfẹ́ tó jìnlẹ̀ tó ní sí wa ló mú kó fún wa lẹ́bùn yìí. Jèhófà Ọlọ́run nìkan lẹni tó yọ̀ǹda ohun tó kà sí pàtàkì jù fún wa. Kò sì tíì sí ẹ̀bùn tó bọ́ sí àkókò tá a nílò rẹ̀ gan-an tó dà bí ìràpadà tó gbà wá sílẹ̀ lọ́wọ́ ẹ̀ṣẹ̀ àti ikú. Dájúdájú, kò sí ẹ̀bùn tá a lè fi wé ẹ̀bùn ìràpadà tó jẹ́ aláìṣeé-ṣàpèjúwe.




Kí Lo Máa Ṣe sí Ẹ̀bùn Ọlọ́run Tó Dára Jù Lọ?



“Ìfẹ́ tí Kristi ní sọ ọ́ di ọ̀ranyàn fún wa . . . Ó sì kú fún gbogbo wọn kí àwọn tí ó wà láàyè má ṣe tún wà láàyè fún ara wọn mọ́, bí kò ṣe fún ẹni tí ó kú fún wọn.”—2 Kọ́ríńtì 5:14, 15.



TÁ A bá gba ẹ̀bùn bàǹtàbanta lọ́wọ́ ẹnì kan, ó máa yá wa lórí láti fẹ̀mí ìmoore hàn. Jésù tẹ ẹ̀kọ́ yìí mọ́ wa lọ́kàn lẹ́yìn tó mú àwọn ọkùnrin mẹ́wàá kan lára dá, àìsàn tó ń ṣe wọ́n burú débi pé kò sí ẹni tó lè wò wọ́n sàn lásìkò yẹn. Àmọ́, ọ̀kan lára àwọn ọkùnrin aláìsàn náà “padà, ó ń fi ohùn rara yin Ọlọ́run lógo.” Jésù wá sọ pé: “Àwọn mẹ́wẹ̀ẹ̀wá ni a wẹ̀ mọ́, àbí bẹ́ẹ̀ kọ́? Àwọn mẹ́sàn-án yòókù wá dà?” (Lúùkù 17:12-17) Ẹ̀kọ́ wo la rí kọ́? Kò yẹ ká tètè máa gbàgbé oore táwọn míì bá ṣe fún wa.



Kò sí ẹ̀bùn tó dà bí ìràpadà. Gbogbo ọ̀nà ló fi jẹ́ ẹ̀bùn tó dára jù lọ tẹ́nì kan lè fún wa. Kí ló wá yẹ kó o ṣe sí ẹ̀bùn tí Ọlọ́run fún ẹ yìí?



    Kẹ́kọ̀ọ́ nípa Ẹni tó fún ẹ. Ìràpadà yìí kò túmọ̀ sí pé ọwọ́ kan ni gbogbo aráyé máa ní ìyè àìnípẹ̀kun. Kàkà bẹ́ẹ̀, Jésù gbàdúrà sí Ọlọ́run pé: “Èyí túmọ̀ sí ìyè àìnípẹ̀kun, gbígbà tí wọ́n bá ń gba ìmọ̀ ìwọ, Ọlọ́run tòótọ́ kan ṣoṣo náà sínú, àti ti ẹni tí ìwọ rán jáde, Jésù Kristi.” (Jòhánù 17:3) Tó o bá mọ̀ pé ọkùnrin kan ni kò jẹ́ kó o kú nígbà tó o wà ní kékeré, ṣé kò ní wù ẹ́ láti túbọ̀ mọ ẹni náà àti ìdí  tó fi gba ẹ̀mí rẹ là? Jéhòfà Ọlọ́run ló fún ẹ ní ẹ̀bùn ìràpadà, ó sì fẹ́ kó o mọ òun, kó o sì tún ní àjọṣe tímọ́tímọ́ pẹ̀lú òun. Bíbélì rọ̀ wá pé: “Ẹ sún mọ́ Ọlọ́run, yóò sì sún mọ́ yín.”—Jákọ́bù 4:8.

    Obìnrin kan ń gbàdúrà



Ní ìgbàgbọ́ nínú ìràpadà. “Ẹni tí ó bá ń lo ìgbàgbọ́ nínú Ọmọ ní ìyè àìnípẹ̀kun.” (Jòhánù 3:36) Kí ló túmọ̀ sí láti lo ìgbàgbọ́? Ohun tó túmọ̀ sí ni pé ká ṣe nǹkan kan. (Jákọ́bù 2:17) Irú nǹkan wo? Kí ẹ̀bùn kan tó lè di tìẹ, o máa ní láti nawọ́ gbà á. Torí náà, o ní láti sapá kó o sì gba ìràpadà náà. Báwo? Kẹ́kọ̀ọ́ nípa bí Ọlọ́run ṣe fẹ́ kó o gbé ìgbésí ayé rẹ, kó o sì ṣe bẹ́ẹ̀. * Gbàdúrà sí Ọlọ́run pé kó dárí jì ẹ́, kó sì fún ẹ ní ẹ̀rí ọkàn tó mọ́. Jẹ́ kó dá ẹ lójú pé ẹ̀bùn ìràpadà yìí máa mú ká ní ìyè ayérayé lọ́jọ́ iwájú, níbi tí ohun gbogbo tá a bá ń ṣe á máa yọrí sí rere, àlááfíà àti ìbàlẹ̀ ọkàn sì máa wà fún gbogbo àwọn tó bá ń lo ìgbàgbọ́ nínú ìràpadà náà!—Hébérù 11:1.

    Wọ́n ń sọ àsọyé níbi Ìrántí Ikú Jésù



Lọ síbi Ìrántí Ikú Jésù. Jésù dá ìrántí ikú rẹ̀ sílẹ̀, ó sì fẹ́ ká máa ṣe é lọ́dọọdún ká lè máa rántí ìràpadà yìí. Ó sọ báyìí pé: “Ẹ máa ṣe èyí ní ìrántí mi.” (Lúùkù 22:19) Àwa Ẹlẹ́rìí Jèhófà máa ṣe Ìrántí Ikú Jésù ní Tuesday, April 11, 2017, lẹ́yìn tí oòrùn bá ti wọ̀. Ìtòlésẹẹsẹ náà máa gbà tó wákàtí kan, níbẹ̀ a máa gbọ́ àsọyé kan tó ṣàlàyé ohun tí ikú Jésù túmọ̀ sí, àǹfààní tó ń fún wa báyìí àti ohun tá a máa gbádùn lọ́jọ́ iwájú. Lọ́dún tó kọjá, ó tó nǹkan bíi ogún [20] mílíọ̀nù èèyàn tó wà síbi Ìrántí Ikú Jésù kárí ayé. Inú wa dùn láti pé ìwọ náà wá ká lè jọ fẹ̀mí ìmoore hàn fún ẹ̀bùn Ọlọ́run tó dára jù lọ yìí.






Ṣé Ó Pọn Dandan Kí Kristẹni Òjíṣẹ́ Wà Láìgbéyàwó?



ÀWỌN ẹ̀sìn jákèjádò ayé, irú bíi Ṣọ́ọ̀ṣì Roman Kátólíìkì, àwọn ṣọ́ọ̀ṣì Ọ́tọ́dọ́ọ̀sì, àwọn ẹlẹ́sìn Búdà àtàwọn ẹlẹ́sìn míì, máa ń fi dandan lé e fún àwọn aṣáájú ẹ̀sìn àtàwọn àlùfáà wọn pé wọn ò gbọ́dọ̀ gbéyàwó. Àmọ́, ọ̀pọ̀ èèyàn gbà pé àṣà yìí ló mú kí ìṣekúṣe wọ́pọ̀ láàárín àwọn aṣáájú ẹ̀sìn lẹ́nu àìpẹ́ yìí.



Torí náà, ó ṣe pàtàkì pé ká rí ìdáhùn sí ìbéèrè yìí, Ṣé ó pọn dandan kí Kristẹni òjíṣẹ́ wà láìgbéyàwó? Láti dáhùn ìbéèrè yìí, ẹ jẹ́ ká kọ́kọ́ wo ibi tí àṣà yìí ti bẹ̀rẹ̀, lẹ́yìn náà a ó wá jíròrò ojú tí Ọlọ́run fi ń wò ó.

IBI TÍ ÀṢÀ YÌÍ TI BẸ̀RẸ̀



Ìwé gbédègbẹ́yọ̀ náà Encyclopædia Britannica ṣàlàyé pé “àwọn aṣáájú ẹ̀sìn máa ń yàn láti má ṣe gbéyàwó tàbí lọ́kọ, nípa bẹ́ẹ̀ wọ́n kò ní máa ní ìbálòpọ̀ rárá.” Nígbà tí Pope Benedict Kẹrìndínlógún ń bá àwọn aláṣẹ ṣọ́ọ̀ṣì Kátólíìkì sọ̀rọ̀, ìyẹn Roman Curia, lọ́dún 2006, ó sọ pé bí wọ́n ṣe ń fi dandan lé e pé káwọn aṣáájú ẹ̀sìn má ṣègbéyàwó “jẹ́ àṣà àtayébáyé kan tó bẹ̀rẹ̀ láti àkókò àwọn Àpọ́sítélì.”



Àmọ́ ṣá o, kì í ṣe àwọn Kristẹni ọgọ́rùn-ún ọdún kìíní ló dá àṣà káwọn èèyàn má ṣègbéyàwó sílẹ̀ o. Kódà, àpọ́sítélì Pọ́ọ̀lù tó gbáyé ní ọgọ́rùn-ún ọ̀dún kìíní, kìlọ̀ fún àwọn onígbàgbọ́ nípa àwọn ọkùnrin tí wọ́n á máa sọ “àwọn àsọjáde onímìísí tí ń ṣini lọ́nà” tí wọ́n á sì máa “ka gbígbéyàwó léèwọ̀.”—1 Tímótì 4:1-3.



Àárín ọgọ́rùn-ún ọdún kejì ni àṣà kí wọ́n máa ka ìgbéyàwó léèwọ̀ bẹ̀rẹ̀, tó sì rá pálá wọnú àwọn ṣọ́ọ̀ṣì “Kristẹni” nílẹ̀ Yúróòpù. Ìwé kan tí wọ́n ń pè ní Celibacy and Religious Traditions, sọ ìdí táwọn oníṣọ́ọ̀ṣì fi tẹ́wọ́ gba àṣà yìí, ó ní “ó jẹ́ nítorí àwuyewuye  kan tó wáyé ní Ilẹ̀ Ọba Róòmù lórí ọ̀rọ̀ ìbálòpọ̀.”



Ní àwọn ọdún tó tẹ̀ lé e, àwọn aláṣẹ ṣọ́ọ̀ṣì àtàwọn Bàbá Ìjọ bẹ̀rẹ̀ sí í ṣagbátẹrù rẹ̀ pé kí àwọn àlùfáà má ṣégbèyàwó. Wọ́n sọ pé ńṣe ni níní ìbálòpọ̀ máa ń sọni di aláìmọ́, kò sí bá iṣẹ́ àlùfáà mu. Ṣùgbọ́n, ìwé gbédègbẹ́yọ̀ náà Encyclopædia Britannica sọ pé “àwọn àlùfáà àtàwọn bíṣọ́ọ̀bù ṣì máa ń gbéyàwó títí di ọwọ́ ìparí ọgọ́rùn-ún ọdún kẹwàá.”



Ibi ìpàdé Lateran Councils tí wọ́n ṣe lọ́dún 1123 àti 1139 ní ìlú Róòmù ni wọ́n ti sọ ọ́ di òfin pé àwọn àlùfáà kò gbọ́dọ̀ ṣègbéyàwó mọ́. Òfin yìí sì ni Ṣọ́ọ̀ṣì Roman Kátólíìkì ṣì ń tẹ̀ lé títí dòní. Wọ́n gbà pé èyí kò ní jẹ́ kí àṣẹ bọ́ lọ́wọ́ àwọn, kò sì ní jẹ́ kí àwọn àlùfáà tó gbéyàwó máa sọ ohun ìní ṣọ́ọ̀ṣì di ogún ìní àwọn ọmọ wọn.

OJÚ TÍ ỌLỌ́RUN FI Ń WÒ Ó



Kedere ni Bíbélì ṣàlàyé ojú tí Ọlọ́run fi wo kéèyàn wà láìgbéyàwó. Jésù sọ nípa àwọn tí kò gbéyàwó bíi tirẹ̀ pé wọ́n ṣe bẹ́ẹ̀ “ní tìtorí ìjọba ọ̀run.” (Mátíù 19:12) Bákan náa, àpọ́sítélì Pọ́ọ̀lù sọ nípa àwọn Kristẹni tí wọ́n tẹ̀ lé àpẹẹrẹ wíwà ní àpọ́n bíi tiẹ̀ pé ó jẹ́ “nítorí ìhìn rere.”—1 Kọ́ríńtì 7:37, 38; 9:23.



Ṣùgbọ́n, Jésù àti Pọ́ọ̀lù kò sọ ọ́ di dandan fún àwọn Kristẹni òjíṣẹ́ láti má ṣègbéyàwó. Jésù sọ pé wíwà ní àpọ́n jẹ́ “ẹ̀bùn,” kì í sì í ṣe gbogbo àwọn ọmọ ẹ̀yìn òun ló ní ẹ̀bìn yìí. Nígbà tí Pọ́ọ̀lù ń kọ̀wé nípa “àwọn wúńdíá,” ìyẹn àwọn tí kò ṣègbéyàwó rí, ó sọ gbangba-gbàǹgbà pé: “Èmi kò ní àṣẹ kankan láti ọ̀dọ̀ Olúwa, ṣùgbọ́n mo sọ èrò mi.”—Mátíù 19:11; 1 Kọ́ríńtì 7:25.



Láfíkún sí i, Bíbélì fi hàn pé ọ̀pọ̀ àwọn Kristẹni òjíṣẹ́ ní ọgọ́rùn-ún ọdún kìíní, tó fi mọ́ Pétérù, ló ní ìyàwó. (Mátíù 8:14; Máàkù 1:29-31; 1 Kọ́ríńtì 9:5) Bákan náà, nítorí ìwà ìṣekúṣe tó gbòde kan nílẹ̀ Róòmù láyé ìgbà yẹn, Pọ́ọ̀lù kọ̀wé pé àwọn Kristẹni alábòójútó tó bá ṣègbéyàwó gbọ́dọ̀ jẹ́ “ọkọ aya kan,” kí wọ́n sì ní “àwọn ọmọ tí wọ́n ní ìtẹríba.”—1 Tímótì 3:2, 4.



Èyí kì í ṣe ọ̀rọ̀ pé kéèyàn ní ìyàwó àmọ́ kó má ní ìbálòpọ̀ pẹ̀lú rẹ̀ o. Torí Bíbélì dìídì sọ pé “kí ọkọ máa fi ohun ẹ̀tọ́ aya rẹ̀ fún un” àti pé kí àwọn tọkọtaya ‘má ṣe máa fi ìbálòpọ̀ du ara wọn lẹ́nì kìíní-kejì.’ (1 Kọ́ríńtì 7:3-5) Ó ṣe kedere pé, Ọlọ́run kò fọwọ́ sí àṣà kéèyàn má ṣègbéyàwó, kì í sì í ṣe ọ̀rànyàn fún àwọn Kristẹni òjíṣẹ́.

NÍTORÍ ÌHÌN RERE



Tí kì í bá ṣe ọ̀rànyàn pé káwọn Kristẹni òjíṣẹ́ wà láìgbéyàwó, kí wá nìdí tí Jésù àti Pọ́ọ̀lù fi sọ ohun tó dáa nípa rẹ̀? Ìdí ni pé téèyàn bá wà ní àpọ́n, ó máa ráyè láti wàásù ìhìn rere fáwọn ẹlòmíì. Àwọn tí kò gbéyàwó lè lo àkókò tó pọ̀ lẹ́nu iṣẹ́ ìwàásù torí pé wọn ò ní àníyàn táwọn tó ti ṣègbéyàwó máa ń ní.—1 Kọ́ríńtì 7:32-35.



Gbé àpẹẹrẹ David yẹ̀wò. Mexico City ló ń gbé, ó sì ní iṣẹ́ tó dáa lọ́wọ́. Àmọ́ ó fúnra rẹ̀ pinnu láti fi iṣẹ́ náà sílẹ̀, ó sì lọ sí ìgbèríko kan lórílẹ̀-èdè Costa Rica, kó lè máa kọ́ àwọn èèyàn lẹ́kọ̀ọ́ Bíbélì. Ṣé David gbà pé bí òun kò ṣe tíì gbéyàwó ló jẹ́ kí òun lè ṣe bẹ́ẹ̀? Ó dáhùn pé: “Bẹ́ẹ̀ ni. Kò rọrùn fún mi láti ṣe àyípadà tó yẹ kí àṣà wọn àtí ọ̀nà tí wọ́n ń gbà gbé ìgbé ayé wọn lè bá mi lára mu. Àmọ́, torí pé èmi nìkan ni, kò pẹ́ tí ara mi fi mọlé.”



Kristẹni ni Claudia kò sì tíì lọ́kọ. Ó máa ń lọ wàásù láwọn àgbègbè táwọn oníwàásù kò ti pọ̀, ó sọ pé: “Mo gbádùn iṣẹ́ ìsìn mi sí Ọlọ́run. Ìgbàgbọ́ mi àti àjọṣe mi pẹ̀lú Ọlọ́run ti lágbára sí i torí pé mó máa ń rí ọwọ́ Ọlọ́run láyé mi.”



“Kì í ṣe dandan kó o wà ní àpọ́n tàbí kó o gbéyàwó. Ohun tó máa fún ẹ láyọ̀ ni pé kó o ṣe gbogbo ohun tó o bá lè ṣe lẹ́nu iṣẹ́ ìsìn Jèhófà Ọlọ́run.”—Claudia



Kò yẹ kí wíwà ní àpọ́n di ẹrù ìnira. Claudia fi kún un pé: “Kì í ṣe dandan kó o wà ní àpọ́n tàbí kó o gbéyàwó. Ohun tó máa fún ẹ láyọ̀ ni pé kó o ṣe gbogbo ohun tó o bá lè ṣe lẹ́nu iṣẹ́ ìsìn Jèhófà Ọlọ́run.”—Sáàmù 119:1, 2.






Òwò Ẹrú—Láyé Àtijọ́ àti Lóde Òní



Wọ́n ṣèlérí fún Blessing * pé tó bá ti dé ilẹ̀ Yúróòpù, wọ́n máa bá a wáṣẹ́ aṣerunlóge. Àmọ́, ọjọ́ mẹ́wàá gbáko ni wọ́n fi lù ú bí ẹni máa pa á, wọ́n sì halẹ̀ mọ́ ọn pé wọ́n máa lọ fìyà jẹ àwọn ẹbí rẹ̀ tó fi sílẹ̀, nígbẹ̀yìn wọ́n fipá mú un wọṣẹ́ aṣẹ́wó.

Àpẹẹrẹ bí wọ́n ṣe ń ṣe àwọn ẹrú nílẹ̀ Íjíbítì ìgbàanì



Àpẹẹrẹ bí wọ́n ṣe ń ṣe àwọn ẹrú nílẹ̀ Íjíbítì ìgbàanì



Wọ́n ní Blessing gbọ́dọ̀ máa pa owó tó tó 200 sí 300 euros, [nǹkan bíi 64,000 sí 100,000 náírà] lálaalẹ́, kó lè san gbèsè tó lé ní 40,000 euros [nǹkan bíi mílíọ̀nù mẹ́rìnlá náírà] tí ọ̀gá rẹ̀ sọ pé ó jẹ òun. * Blessing sọ pé: “Ọ̀pọ̀ ìgbà ni mò máa ń ronú pé kí n sá lọ, àmọ́ ẹ̀rù ń bà mí kí wọ́n má lọ ṣe àwọn ẹbí mi léṣe. Iwájú ò wá ṣeé lọ, ẹ̀yìn ò sì ṣeé pa dà sí.” Àwọn èèyàn tó lé ni mílíọ̀nù mẹ́rin lọ̀rọ̀ wọn jọ ti Blessing, tí wọ́n ti fipá mú láti máa ṣiṣẹ́ aṣẹ́wó.



Ní nǹkan bí ẹgbẹ̀rún mẹ́rin [4,000] ọdún sẹ́yìn, àwọn ẹ̀gbọ́n Jósẹ́fù tà á sí oko ẹrú nígbà tó ṣì wà lọ́dọ̀ọ́. Ó wá lọ di ẹrú ní ilé ọkùnrin kan tó gbajúmọ̀ nílẹ̀ Íjíbítì. Lóòótọ́ wọn ò kọ́kọ́ fìyà jẹ Jósẹ́fù bí wọ́n ṣe fìyà jẹ Blessing. Àmọ́ lọ́jọ́ kan, ìyàwó ọ̀gá rẹ̀ ní kò wá bá òun sùn, ṣùgbọ́n Jósẹ́fù kọ̀. Torí náà, ó fẹ̀sùn èké kan Jósẹ́fù pé ó fẹ́ fipá bá òun lò pọ̀. Wọ́n sì jù ú sí ẹ̀wọ̀n.—Jẹ́nẹ́sísì 39:1-20; Sáàmù 105:17, 18.



Ayé àtijọ́ ni wọ́n ta Jósẹ́fù lẹ́rú; ayé òde òní ni Blessing ṣe ẹrú ní tiẹ̀. Síbẹ̀ àwọn méjèèjì ló jìyà látàrí àṣà kan tó ti wà látayébáyé, ìyẹn ni òwò ẹrú, níbí tí wọ́n ti ń ta èèyàn bí ẹni ta ẹran nítorí owó.

OGUN MÚ KÍ ỌJÀ ẸRÚ TÀ WÀRÀWÀRÀ



Láyé àtijọ́, ogun jíjà jẹ́ ọ̀nà tó rọrùn láti fi kó ọ̀pọ̀ èèyàn lẹ́rú. Bí àpẹẹrẹ, nígbà tí Ọba Íjíbítì kan tó ń jẹ́ Thutmose Kẹta lọ jagun nílẹ̀ Kénáánì, ó kó nǹkan  bí ẹgbẹ̀rún lọ́nà àádọ́rùn-ún [90,000] èèyàn lẹ́rú. Àwọn ọmọ Íjíbítì sì fi wọ́n ṣiṣẹ́ awakùsà, kíkọ́ tẹ́ńpílì, àti ilẹ̀ gbígbẹ́.



Lásìkò ìṣàkóso Ilẹ̀ Ọba Róòmù, ogun máa ń jẹ́ kí wọ́n rí omilẹgbẹ èèyàn kó lẹ́rú, ìgbà míì sì wà tí wọ́n máa ń jagun torí pé wọ́n nílò ẹrú. Wọ́n tiẹ̀ fojú bù ú pé nígbà tó fi máa di ọgọ́rùn-ún ọdún kìíní, ìlàjì àwọn èèyàn tó ń gbé ìlú Róòmù ló jẹ́ ẹrú. Àwọn ará Íjíbítì àti Róòmù máa ń fìyà jẹ àwọn ẹrú wọn gan-an. Kódà àwọn ẹrú tó ń ṣiṣẹ́ níbi ìwakùsà nílẹ̀ Róòmù kì í ju ẹni ọgbọ̀n [30] ọdún lọ kí wọ́n tó kú.



Ńṣe ni ìyà tí wọ́n fi ń jẹ àwọn ẹrú ń le koko sí i bọ́dún ṣe ń gorí ọdún. Láti ọ̀rúndún kẹrìndínlógún sí ìkọkàndínlógún, òwò ẹrú tí ilẹ̀ Áfíríkà àti Amẹ́ríkà jọ dàpọ̀ ni okòwò tó ń mówó wọlé jù lọ jákèjádò ayé. Ìròyìn àjọ UNESCO sọ pé nǹkan bí mílíọ̀nù mẹ́ẹ̀ẹ́dọ́gbọ̀n [25] sí ọgbọ̀n mílíọ̀nù [30] èèyàn lọ́kùnrin, lóbìnrin àtàwọn ọmọdé ni wọ́n tà lẹ́rú. Ọ̀pọ̀lọpọ̀ lára wọn ló sì máa ń kú nígbà tí wọ́n bá ń kó wọn sọdá òkun Àtìláńtíìkì. Olaudah Equiano, tí wọ́n kó lẹ́rú ròyìn pé: “Igbe oro táwọn obìnrin ń ké àti ìrora táwọn èèyàn ń jẹ kí wọ́n tó kú, mú kí ìṣẹ̀lẹ̀ náà kọjá àfẹnusọ.”



Ó ṣeni láàánú pé wọ́n ṣì máa ń mú àwọn èèyàn lẹ́rú títí dòní. Àjọ International Labour Organization sọ pé àwọn èèyàn lọ́kùnrin, lóbìnrin àtàwọn ọmọdé tó tó nǹkan bíi mílíọ̀nú mọ́kànlélógún [21] ló ń ṣẹrú, tí wọ́n sì ń san owó táṣẹ́rẹ́ fún tàbí kí wọ́n má tiẹ̀ sanwó fún wọn rárá. Lóde òní, wọ́n máa ń fi àwọn ẹrú ṣe iṣẹ́ àṣelàágùn, bí ilẹ̀ gbígbẹ́, ṣíṣe bíríkì, iṣẹ́ aṣẹ́wó àti iṣẹ́ ọmọ ọ̀dọ̀. Bó tilẹ̀ jẹ́ pé kò bófin mu, síbẹ̀ ńṣe ni mímúni lẹ́rú túbọ̀ ń pọ̀ sí i.

Àwọn ọmọdé tó ń ṣe ẹrú ní ilé iṣẹ́ bíríkì kan



Ọ̀kẹ́ àìmọye èèyàn ṣì wà lábẹ́ ìsìnrú

WỌ́N GBA ÒMÌNIRA



Bí wọ́n ṣe ń fojú àwọn ẹrú rí màbo ti mú kí púpọ̀ nínú wọn ja àjàgbara. Ní ọgọ́rùn-ún ọdún kìíní ṣáájú Sànmánì Kristẹni, Spartacus kó àwọn ẹrú tó tó nǹkan bíi ẹgbẹ̀rún lọ́nà ọgọ́rùn-ún [100,000] jọ láti sọ̀tẹ̀ sí Róòmù, àmọ́ pàbó ni ìsapá wọn já sí. Ní ọgọ́rùn-ún ọdún kejìdínlógún, àwọn ẹrú tó wà ní erékùṣù Caribbean lágbègbè Hispaniola gbógun ti àwọn ọ̀gá wọn. Ọdún mẹ́tàlá ni ogun abẹ́lé fi jà lágbègbè náà, nítorí ìyà tí wọ́n fi ń jẹ àwọn ẹrú ní oko ìrèké, èyí ló ṣokùnfà bí wọ́n ṣe dá orílẹ̀-èdè Haiti sílẹ̀ lọ́dún 1804.



Látìgbà tí àwọn ẹrú tí ń gba òmìnira, èyí tó tíì kẹ́sẹ járí jù lọ ni bí àwọn ọmọ Ísírẹ́lì ṣe kúrò lóko ẹrú  ní Íjíbítì. Odindi orílẹ̀-èdè Ísírẹ́lì tí wọ́n tó nǹkan bí mílíọ̀nù mẹ́ta èèyàn ló bọ́ lóko ẹrú àwọn ará Íjíbítì lẹ́ẹ̀kan náà. Wọ́n nílò òmìnira yìí lójú méjèèjì. Bíbélì sọ ohun tí ojú wọn rí ní Íjíbítì pé “wọ́n lò wọ́n bí ẹrú lábẹ́ ìfìkà-gboni-mọ́lẹ̀.” (Ẹ́kísódù 1:11-14) Kódà, ọba Fáráò kan tiẹ̀ pàṣe pé kí wọ́n máa pa gbogbo ọmọkùnrin tí wọ́n bá ṣẹ̀ṣẹ̀ bí.—Ẹ́kísódù 1:8-22.



Bí àwọn ọmọ Ísírẹ́lì ṣe bọ́ lóko ẹrú ní Íjíbítì ṣàrà ọ̀tọ̀ gan-an torí pé Ọlọ́run fúnra rẹ̀ ló gbà wọ́n sílẹ̀. Ọlọ́run sọ fún Mósè pé: “Mo mọ ìrora tí wọ́n ń jẹ ní àmọ̀dunjú. Èmi ń sọ̀ kalẹ̀ lọ láti dá wọn nídè.” (Ẹ́kísódù 3:7, 8) Títí dòní làwọn Júù fi ń ṣe àjọyọ̀ Ìrékọjá lọ́dọọdún kí wọ́n lè rántí ìṣẹ̀lẹ̀ pàtàkì yẹn.—Ẹ́kísódù 12:14.

BÍ FÍFI ÈÈYÀN ṢE ẸRÚ ṢE MÁA DÓPIN TÍTÍ LÁÉ



Bíbélì sọ pé: ‘Kò sí àìṣòdodo lọ́dọ̀ Jèhófà Ọlọ́run wa.’ Ó sì mú un dá wa lójú pé Jèhófà kò tíì yí pa dà. (2 Kíróníkà 19:7; Málákì 3:6) Ọlọ́run rán Jésù wá sáyé kó lè wá “wàásù ìtúsílẹ̀ fún àwọn òǹdè . . . , láti rán àwọn tí a ni lára lọ pẹ̀lú ìtúsílẹ̀.” (Lúùkù 4:18) Ṣé èyí túmọ̀ sí pé gbogbo àwọn tó wà lóko ẹrú máa dòmìnira? Rárá o. Ńṣe ni Ọlọ́run rán Jésù wá sáyé kó lè wá tú wa sílẹ̀ lóko ẹrú ẹ̀ṣẹ̀ àti ikú. Jésù sọ pé: “Òtítọ́ yóò sì dá yín sílẹ̀ lómìnira.” (Jòhánù 8:32) Lóde òní pàápàá, òtítọ́ tí Jésù kọ́ni ń tú àwọn èèyàn tó wà nínú ìdè sílẹ̀.—Wo àpótí náà “Mo Bọ́ Lóko Ẹrú Oògùn Olóró.”



Ọlọ́run ran Jósẹ́fù àti Blessing lọ́wọ́ láti bọ́ lóko ẹrú. Ìtàn Jósẹ́fù wà nínú ìwé Jẹ́nẹ́sísì orí 39 sí 41. Ibo wá lọ̀rọ̀ Blessing tá a fi bẹ̀rẹ̀ àpilẹ̀kọ yìí já sí.



Nígbà tí wọ́n lé e kúrò ní orílẹ̀-èdè kan nílẹ̀ Yúróòpù, ó sá lọ sí Sípéènì. Ibẹ̀ ló ti pàdé àwọn Ẹlẹ́rìí Jèhófà tó sì bẹ̀rẹ̀ sí í kẹ́kọ̀ọ́ Bíbélì. Ó wá pinnu pé òun máa tún ayé òun ṣe, torí náà ó wáṣẹ́ gidi ṣe, ó sì bẹ ọ̀gá rẹ̀ pé kó dín gbésè tí òun á máa san lóṣooṣù kù. Lọ́jọ́ kan, Blessing gba ipè látọ̀dọ̀ ọ̀gá rẹ̀. Ó ní òun ti wọ́gi lé gbogbo gbèsè tí Blessing jẹ, ó sì ní kó dárí ji òun. Kí ló fa àyípadà yìí? Obìnrin náà ti bẹ̀rẹ̀ sí í kẹ́kọ̀ọ́ Bíbélì lọ́dọ̀ àwọn Ẹlẹ́rìí Jèhófà! Blessing wá sọ pé: “Òtítí máa ń sọni dòmìnira lọ́nà tó ń yani lẹ́nu.”



Ó dun Jèhófà Ọlọ́run bó ṣe rí ìyà táwọn ará Íjíbítì fi jẹ àwọn ọmọ Ísírẹ́lì; ó sì dájú pé ó máa ń dun Ọlọ́run tó bá rí irú ìwà bẹ́ẹ̀ lóde òní. Ká sòótọ́, àyípadà ńlá gbọ́dọ̀ ṣẹlẹ̀ láàárín àwa èèyàn kí àṣà mímúni lẹ́rú tó lè dópin. Ọlọ́run sì ṣèlérí pé òun máa ṣe àyípadà yẹn. “Ọ̀run tuntun àti ilẹ̀ ayé tuntun wà tí a ń dúró dè ní ìbámu pẹ̀lú ìlérí rẹ̀, nínú ìwọ̀nyí ni òdodo yóò sì máa gbé.”—2 Pétérù 3:13

Mo Bọ́ Lóko Ẹrú Oògùn Olóró

Alonso àti ìyàwó rẹ̀



Kì í ṣe èèyàn ló mú Alonso lẹ́rú. Òun fúnra rẹ̀ ló sọ ara rẹ̀ di ẹrú. Nígbà tó wà ní ọ̀dọ́, ńṣe ló sọ fífa cocaine àti heroin di bárakú. Alonso jẹ́wọ́ pé: “Kí n lè máa rówó ra àwọn oògùn olóró yìí, mo di ọ̀daràn tó ń ta oògùn olóró. Bó tilẹ̀ jẹ́ pé mo lọ sí ibi mẹ́rin ọ̀tọ̀ọ̀tọ̀ tí wọ́n ti ń fọ oògùn olóró kúrò lára, síbẹ̀ kò rọrùn fún mi láti jáwọ́. Kò pẹ́ tọ́wọ́ àwọn ọlọ́pàá fi tẹ̀ mí, mo sì fi ẹ̀wọ̀n ọdún mẹ́rin gbára.”



Lẹ́yìn ọgbọ̀n ọdún [30] tí Alonso ti ń sìnrú fún oògùn olóró, ó bẹ̀rẹ̀ sí í kẹ́kọ̀ọ́ Bíbélì lọ́dọ̀ àwọn Ẹlẹ́rìí Jèhófà. Ẹ̀kọ́ Bíbélì yìí wọ̀ ọ́ lọ́kàn gan-an débi tó fi pinnu pé dandan àfi kí òun jáwọ́ nínú oògùn olóró. Ó sọ pé: “Kò rọrùn o! Torí ọjọ́ pẹ́ tí mo ti wà lẹ́nu ẹ̀. Àmọ́ Jèhófà Ọlọ́run ràn mí lọ́wọ́ láti ja ogun yìí ní àjàyè.”—Sáàmù 55:22.



Alonso tún sọ pé: “Ṣìnkìn ni inú ìyàwó mi ń dùn báyìí torí mo ti wá yàtọ̀ gan-an. Mi ò mọ bí máa ṣe dúpẹ́ oore bàǹta banta tí Jèhófà ṣe fún mi yìí, tó gbàmí kí n tó ba ayé ara mi jẹ́ pátá. Láìsí ìrànlọ́wọ́ Ọlọ́run, mi ò bá ṣì wà lóko ẹrú oògùn olóró. Tàbí kẹ̀, kí n ti kú.”
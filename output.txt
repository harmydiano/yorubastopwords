Kí Ni Bíbélì Fi Kọ́ni Gan-an?





Ṣé Ohun Tí Ọlọ́run Fẹ́ Kó Máa Ṣẹlẹ̀ Nìyí?



KA ÌWÉ ìròyìn èyíkéyìí tó o bá rí. Wo tẹlifíṣọ̀n, tàbí kó o gbọ́ rédíò, wàá rí i pé ìròyìn nípa ìwà ọ̀daràn, ogun àti ìpániláyà ló gbayé kan. Ronú nípa ìdààmú ọkàn tíwọ fúnra rẹ náà ní. Bóyá àìlera tàbí ikú ẹnì kan tó o fẹ́ràn ló tiẹ̀ ń kó ìdààmú ọkàn bá ọ. Ó lè máa ṣe ọ́ bíi ti Jóòbù tó sọ pé, “ìdààmú bo [òun] mọ́lẹ̀.”—Jóòbù 10:15, Ìtumọ̀ Bíbélì The Holy Bible in the Language of Today.



Wá bí ara rẹ pé:



    Ṣé ohun tí Ọlọ́run fẹ́ kó máa ṣẹlẹ̀ sí mi àti sáwọn èèyàn yòókù láyé rèé?



    Ibo ni màá ti rí ìrànlọ́wọ́ tí màá fi lè kojú àwọn ìṣòro mi?



    Ǹjẹ́ ìrètí kankan tiẹ̀ wà pé àlàáfíà ṣì ń bọ̀ wá jọba lórí ilẹ̀ ayé yìí?



Inú Bíbélì la ti lè rí ìdáhùn tí ń tẹni lọ́rùn sí àwọn ìbéèrè wọ̀nyí.

 BÍBÉLÌ FI KỌ́NI PÉ ỌLỌ́RUN YÓÒ MÚ KÍ ÀWỌN OHUN RERE WỌ̀NYÍ ṢẸLẸ̀ LÓRÍ ILẸ̀ AYÉ.



“Yóò sì nu omijé gbogbo nù kúrò ní ojú wọn, ikú kì yóò sì sí mọ́, bẹ́ẹ̀ ni kì yóò sí ọ̀fọ̀ tàbí igbe ẹkún tàbí ìrora mọ́.”—Ìṣípayá 21:4



“Ẹni tí ó yarọ yóò gun òkè gan-an gẹ́gẹ́ bí akọ àgbọ̀nrín ti ń ṣe.”—Aísáyà 35:6



“Ojú àwọn afọ́jú yóò là.” —Aísáyà 35:5



 “Gbogbo àwọn tí wọ́n wà nínú ibojì ìrántí yóò . . . jáde wá.”—Jòhánù 5:28, 29



“Kò sì sí olùgbé kankan tí yóò sọ pé: ‘Àìsàn ń ṣe mí.’”—Aísáyà 33:24



“Ọ̀pọ̀ rẹpẹtẹ ọkà yóò wá wà lórí ilẹ̀.”—Sáàmù 72:16

The earth changed as God purposed: Old become young, sick and blind are healed, dead are resurrected, there’s plenty of food

 JÀǸFÀÀNÍ NÍNÚ OHUN TÍ BÍBÉLÌ FI KỌ́NI



Má ṣe yára rò pé àlá tí ò lè ṣẹ làwọn ohun tó o rí ní àwọn ojú ìwé tó ṣáájú. Ọlọ́run ti ṣèlérí pé òun á ṣe àwọn nǹkan wọ̀nyẹn fún wa, Bíbélì sì sọ bó ṣe máa ṣe é.

Two men studying the Bible using the Bible Teach book



Àmọ́ kì í ṣe bí Ọlọ́run ṣe máa ṣe àwọn ohun tó ṣèlérí nìkan ni Bíbélì sọ o. Ó tún sọ bó o ṣe lè máa gbé ìgbé ayé aláyọ̀, kódà, lákòókò tá a wà yìí pàápàá. Ronú fúngbà díẹ̀ ná nípa ìdààmú ọkàn àti ìṣòro tó o máa ń ní. Ó lè jẹ́ ìṣòro àìlówó lọ́wọ́, ìṣòro ìdílé, ìṣòro àìlera tàbí ikú èèyàn rẹ kan. Bíbélì lè ràn ọ́ lọ́wọ́ ko o lè fara da àwọn ìṣòro wọ̀nyẹn nísinsìnyí, ó sì lè mára tù ọ́ nípa dídáhùn àwọn ìbéèrè bíi:



    Kí nìdí tá a fi ń jìyà?



    Báwo la ṣe lè borí àníyàn ìgbésí ayé?



    Báwo la ṣe lè jẹ́ kí ìdílé wa túbọ̀ láyọ̀?



    Kí ló ń ṣẹlẹ̀ sí wa nígbà tá a bá kú?



    Ǹjẹ́ a óò tún padà rí àwọn èèyàn wa tó ti kú?



    Báwo ló ṣe lè dá wa lójú pé Ọlọ́run yóò mú àwọn ohun tó ṣèlérí pé òun yóò ṣe ní ọjọ́ ọ̀la ṣẹ?



 Kíkà tó ò ń ka ìwé yìí fi hàn pé wàá fẹ́ láti mọ ohun tí Bíbélì fi kọ́ni gan-an. Ìwé yìí á sì ràn ọ́ lọ́wọ́ láti mọ̀ ọ́n. Kíyè sí i pé ìbéèrè ìpínrọ̀ kọ̀ọ̀kan wà ní ìsàlẹ̀ ojú ìwé tí ìpínrọ̀ náà wà. Ọ̀pọ̀ ló ń gbádùn ìlànà lílo ìbéèrè àti ìdáhùn nígbà tí wọ́n bá ń bá àwọn Ẹlẹ́rìí Jèhófà fọ̀rọ̀ wérọ̀ nínú Bíbélì. A nírètí pé ìwọ náà yóò gbádùn rẹ̀. Kí Ọlọ́run bù kún ọ bó o ti ń gbádùn ìkẹ́kọ̀ọ́ alárinrin nípa àwọn ohun tí Bíbélì fi kọ́ni gan-an!

MỌ BÍBÉLÌ RẸ



ÌWÉ mẹ́rìndínláàádọ́rin [66] ló para pọ̀ di Bíbélì. A pín àwọn ìwé wọ̀nyí sí orí àti ẹsẹ kó bàa lè rọrùn láti rí ohun téèyàn bá ń wá nínú wọn. Láwọn ibi tá a ti tọ́ka sí Ìwé Mímọ́ nínú ìwé yìí, nọ́ńbà àkọ́kọ́ ni orí ìwé Bíbélì nígbà tí nọ́ńbà kejì jẹ́ ẹsẹ. Bí àpẹẹrẹ, “2 Tímótì 3:16” túmọ̀ sí Tímótì Kejì orí kẹta ẹsẹ kẹrìndínlógún.



Wàá tètè mọ Bíbélì tó o bá ń ṣí àwọn ẹsẹ Ìwé Mímọ́ tá a tọ́ka sí nínú ìwé yìí tó o sì ń kà wọ́n. Bákan náà, o ò ṣe kúkú bẹ̀rẹ̀ ìtòlẹ́sẹẹsẹ Bíbélì kíkà lójoojúmọ́? Tó o bá ń ka orí mẹ́ta sí orí márùn-ún lójúmọ́, o lè parí Bíbélì ní ọdún kan.






ORÍ KÌÍNÍ

Kí Ni Òtítọ́ Nípa Irú Ẹni Tí Ọlọ́run Jẹ́?



    Ǹjẹ́ Ọlọ́run bìkítà nípa rẹ ní ti gidi?



    Irú ẹni wo gan-an ni Ọlọ́run jẹ́? Ṣé ó lórúkọ?



    Ǹjẹ́ ó ṣeé ṣe kéèyàn sún mọ́ Ọlọ́run?





1, 2. Kí nìdí tó fi sábà máa ń dára kéèyàn béèrè ìbéèrè?



ǸJẸ́ o ti kíyè sí bí àwọn ọmọdé ṣe máa ń béèrè ìbéèrè rí? Ọ̀pọ̀ ọmọdé ló máa ń béèrè ìbéèrè ní gbàrà tí wọ́n bá ti mọ̀rọ̀ọ́ sọ. Wọ́n á gbójú sókè wọ́n á sì máa wo ẹni tí wọ́n ń bi ní ìbéèrè bíi pé kó tètè dáhùn. Wọ́n á wá máa béèrè ìbéèrè bíi: Kí ló dé tójú ọ̀run fi funfun? Kí ló dé táwọn ẹyẹ fi ń ké? Wọ́n á nàka sí àwọn ìràwọ̀ ojú ọ̀run lálẹ́, wọ́n á béèrè pé, Kí làwọn ohun tó wà lókè yẹn? Ó lè wù ọ́ láti tẹ́ àwọn ọmọdé lọ́run nípa dídáhùn ìbéèrè wọn, àmọ́ kì í fìgbà gbogbo rọrùn torí bó o ṣe ń dáhùn ọ̀kan ni òmíràn á máa tẹ̀ lé e, wọ́n á máa béèrè pé: Kí ló ṣe igbá, kí ló ṣe àwo?



2 Àwọn ọmọdé nìkan kọ́ ló máa ń béèrè ìbéèrè o. Ti pé a ti dàgbà kò ní ká má béèrè ìbéèrè mọ́. Ìdí tá a sì fi ń béèrè ìbéèrè ni pé ká lè mọ ohun tó yẹ ká ṣe, ká lè mọ ewu tó yẹ ká sá fún tàbí ká lè rí ìdáhùn sí ohun tá à ń wádìí rẹ̀. Ṣùgbọ́n ó dà bí ẹni pé bí ọ̀pọ̀ ti ń dàgbà, wọn  kì í béèrè ìbéèrè mọ́, pàápàá àwọn ìbéèrè tó ṣe pàtàkì jú lọ. Wọn kì í wá ìdáhùn sí ìbéèrè wọn mọ́.



3. Kí ló fà á tí ọ̀pọ̀ kò fi gbìyànjú mọ́ láti wá ìdáhùn sáwọn ìbéèrè tó ṣe pàtàkì?



3 Ronú nípa ìbéèrè tó wà ní èèpo ẹ̀yìn ìwé yìí tàbí àwọn èyí tá a béèrè nínú ọ̀rọ̀ ìṣáájú, tàbí àwọn èyí tá a béèrè ní ìbẹ̀rẹ̀ Orí yìí. Ìwọ̀nyẹn jẹ́ díẹ̀ lára àwọn ìbéèrè tó ṣe pàtàkì jù lọ tó ṣeé ṣe kí ìwọ náà máa béèrè. Àmọ́, ọ̀pọ̀ èèyàn ni kò gbìyànjú mọ́ láti wá ìdáhùn sí àwọn ìbéèrè yìí. Kí ló fà á? Ǹjẹ́ Bíbélì lè dáhùn àwọn ìbéèrè náà? Àwọn kan rò pé àwọn ìdáhùn tó wà nínú Bíbélì ṣòroó lóye. Ìtìjú ni kì í jẹ́ káwọn mìíràn lè béèrè ohun tí wọn kò mọ̀. Àwọn kan sì rò pé àwọn aṣáájú ìsìn tàbí àwọn olùkọ́ nìkan ló lè dáhùn irú àwọn ìbéèrè bẹ́ẹ̀. Ìwọ ńkọ́, kí lèrò rẹ?



4, 5. Kí ni díẹ̀ lára àwọn ìbéèrè pàtàkì tá a lè béèrè nígbèésí ayé, kí sì nìdí tó fi yẹ ká wá ìdáhùn sí wọn?



4 Ó ṣeé ṣe kí ìwọ pàápàá fẹ́ mọ ìdáhùn sí àwọn ìbéèrè pàtàkì téèyàn máa ń béèrè nígbèésí ayé. Ó dájú pé o máa ń ṣe kàyéfì lẹ́ẹ̀kọ̀ọ̀kan pé: ‘Kí nìdí tí Ọlọ́run fi dá èèyàn sáyé? Ṣé téèyàn bá ti kú láyé tá a wà yìí, ó parí náà nìyẹn? Irú ẹni wo ni Ọlọ́run tiẹ̀ jẹ́ gan-an?’ Àwọn ìbéèrè wọ̀nyẹn bọ́gbọ́n mu, ó sì yẹ kó o máa wádìí títí tí wàá fi rí ìdáhùn tó jóòótọ́ tó sì tẹ́ ọ lọ́rùn. Jésù Kristi, tí gbogbo èèyàn mọ̀ sí olùkọ́ni sọ pé: “Ẹ máa bá a nìṣó ní bíbéèrè, a ó sì fi í fún yín; ẹ máa bá a nìṣó ní wíwá kiri, ẹ ó sì rí; ẹ máa bá a nìṣó ní kíkànkùn, a ó sì ṣí i fún yín.”—Mátíù 7:7.



5 Tó o bá ń “bá a nìṣó ní wíwá” ìdáhùn sáwọn ìbéèrè pàtàkì wọ̀nyẹn, wàá rí i pé ìwádìí náà yóò lérè. (Òwe 2:1-5) Àwọn kan tiẹ̀ ti lè sọ fún ọ tẹ́lẹ̀ pé kò sí ìdáhùn, àmọ́, ìdáhùn wà, o sì lè rí àwọn ìdáhùn náà nínú Bíbélì. Àwọn ìdáhùn tó wà nínú Bíbélì kò ṣòroó lóye. Àní ńṣe ni wọ́n tiẹ̀ ń jẹ́ ká ní ìrètí àti ayọ̀. Wọ́n á jẹ́ kó o ní ojúlówó ìtẹ́lọ́rùn nígbèésí ayé rẹ nísinsìnyí. Jẹ́ ká bẹ̀rẹ̀ báyìí nípa ṣíṣàyẹ̀wò ìbéèrè kan tó ń jà gùdù lọ́kàn ọ̀pọ̀ èèyàn.

 ṢÉ ALÁÌLÁÀÁNÚ ÀTI ẸNI TÍ KÒ BÌKÍTÀ NI ỌLỌ́RUN?



6. Kí nìdí tí ọ̀pọ̀ fi lérò pé Ọlọ́run ò bìkítà nípa gbogbo ohun tí ojú ẹ̀dá èèyàn ń rí?



6 Ọ̀pọ̀ ló máa dáhùn pé, bẹ́ẹ̀ ni, sí ìbéèrè yẹn. Wọ́n lè rò pé, ‘ká ní Ọlọ́run bìkítà nípa wa ni, ṣé ayé á rí bó ti rí yìí?’ Nígbà tá a wo gbogbo ohun tó ń ṣẹlẹ̀ láyé, a rí i pé ogun, ìkórìíra àti ìnira ló kún inú ayé. Nínú àwa èèyàn, kò sẹ́ni tí kì í ṣàìsàn, kò sẹ́ni tí kì í níṣòro, kò sì sẹ́ni táwọn èèyàn rẹ̀ kì í kú. Ìyẹn ló fà á tí ọ̀pọ̀ fi ń sọ pé, ‘Ká ní Ọlọ́run bìkítà nípa wa ni, ṣé kò ní wá nǹkan ṣe kí àwọn nǹkan wọ̀nyẹn má bàa ṣẹlẹ̀?’



7. (a) Báwo ni àwọn tó ń kọ́ni lẹ́kọ̀ọ́ ìsìn ṣe mú kí ọ̀pọ̀ lérò pé aláìláàánú ni Ọlọ́run? (b) Kí ni Bíbélì fi kọ́ni gan-an nípa àwọn nǹkan búburú tó ṣeé ṣe kó ṣẹlẹ̀ sí wa?



7 Èyí tó tiẹ̀ burú jù ni pé, àwọn tó ń kọ́ àwọn èèyàn lẹ́kọ̀ọ́ ìsìn máa ń mú kí wọ́n ronú pé aláìláàánú ni Ọlọ́run. Lọ́nà wo? Nígbà tí nǹkan ìbànújẹ́ bá ṣẹlẹ̀, wọ́n á sọ fún àwọn èèyàn pé àmúwá Ọlọ́run ni. Nípa bẹ́ẹ̀, ńṣe ni irú àwọn olùkọ́ bẹ́ẹ̀ ń dá Ọlọ́run lẹ́bi pé òun ló ń fa àwọn láabi tó ń ṣẹlẹ̀. Ṣé Ọlọ́run ló ń fa láabi wọ̀nyẹn lóòótọ́? Kí ni Bíbélì fi kọ́ni gan-an? Jákọ́bù 1:13 dáhùn pé: “Nígbà tí ẹnikẹ́ni bá wà lábẹ́ àdánwò, kí ó má ṣe sọ pé: ‘Ọlọ́run ni ó ń dán mi wò.’ Nítorí a kò lè fi àwọn ohun tí ó jẹ́ ibi dán Ọlọ́run wò, bẹ́ẹ̀ ni òun fúnra rẹ̀ kì í dán ẹnikẹ́ni wò.” Nítorí náà, Ọlọ́run kọ́ ló ń fa àwọn láabi tó ń ṣẹlẹ̀ lórí ilẹ̀ ayé o. (Ka Jóòbù 34:10-12) Òótọ́ ni pé ó ń fàyè gba àwọn ohun búburú pé kó ṣẹlẹ̀. Ṣùgbọ́n ìyàtọ̀ wà láàárín kéèyàn fàyè gba nǹkan kan pé kó ṣẹlẹ̀ àti kéèyàn fà nǹkan ọ̀hún.



8, 9. (a) Kí lo lè fi ṣe àkàwé ìyàtọ̀ tó wà láàárín fífa ìwà ibi àti fífàyè gbà á? (b) Kí nìdí tí kò fi yẹ ká máa rò pé kò dára bí Ọlọ́run ṣe fàyè gbà á pé kí aráyé máa tọ ọ̀nà búburú?



8 Bí àpẹẹrẹ, ronú nípa bàbá kan tó jẹ́ olóye àti onífẹ̀ẹ́ tí ọmọkùnrin rẹ̀ kan tó ti dàgbà ṣì ń gbé lọ́dọ̀ rẹ̀. Bí ọmọ yẹn bá lọ yàyàkuyà tó sì wá sọ pé òun fẹ́ kúrò nílé, bàbá yìí ò ní dá a dúró pé kó má lọ. Tọ́mọ yìí bá wá lọ bẹ̀rẹ̀ sí í gbé  ìgbé ayé burúkú tó sì kó sínú ìjàngbọ̀n, ṣé a lè sọ pé bàbá rẹ̀ ló fá àwọn ìṣòro tó kó sí? Rárá o. (Lúùkù 15:11-13) Lọ́nà kan náà, Ọlọ́run ò dá ẹ̀dá èèyàn dúró pé kí wọ́n má tọ ọ̀nà tí àwọn fúnra wọn yàn láti máa tọ̀. Àmọ́, a ò lè sọ pé Ọlọ́run ló fa àwọn ìṣòro tó tìdí ọ̀nà tí àwọn fúnra wọn yàn láti máa tọ̀, yọ. Nítorí náà, kò tọ́ ká máa dá Ọlọ́run lẹ́bi pé òun ló ń fa wàhálà tó ń bá ọmọ aráyé.



9 Ó nídìí tí Ọlọ́run fi fàyè gba kí aráyé máa tọ ọ̀nà búburú. Àmọ́, kì í ṣe ọ̀ranyàn pé kó sọ ìdí rẹ̀ fún wa níwọ̀n bó ti jẹ́ pé òun ni Ẹlẹ́dàá wa tó sì jẹ́ ọlọgbọ́n àti alágbára. Síbẹ̀, ó ṣì sọ ìdí rẹ̀ nítorí pé ó nífẹ̀ẹ́ wa. Wàá túbọ̀ mọ̀ nípa ìdí yìí ní Orí Kọkànlá ìwé yìí. Àmọ́, jẹ́ kó dá ọ lójú pé Ọlọ́run kọ́ ló ń fa àwọn ìṣòro wa o. Kàkà bẹ́ẹ̀, ńṣe ló fún wa ní ìrètí ohun tó máa jẹ́ ojútùú sí àwọn ìṣòro wa!—Aísáyà 33:2.



10. Kí nìdí tá a fi lè gbẹ́kẹ̀ lé Ọlọ́run pé yóò mú gbogbo ohun tí ìwà ibi ti fà kúrò?



10 Síwájú sí i, Ọlọ́run jẹ́ mímọ́. (Aísáyà 6:3) Ìyẹn túmọ̀ sí pé ó mọ́ pátápátá láìkù síbì kan. Kò sí ìwà ibi kankan lọ́wọ́ rẹ̀. Nítorí náà, a lè gbẹ́kẹ̀ lé e pátápátá. Ṣùgbọ́n a ò lè gbẹ́kẹ̀ lé èèyàn pátápátá o, nítorí pé èèyàn máa ń di oníwà ìbàjẹ́ nígbà mìíràn. Kódà ẹni tó ń ṣòótọ́ jù lára àwọn ọmọ aráyé tó wà nípò àṣẹ kò lè tún ohun táwọn ẹni ibi bá bà jẹ́ ṣe. Àmọ́, alágbára gbogbo ni Ọlọ́run ní tiẹ̀. Ó lágbára láti mú gbogbo ohun tí ìwà ibi ti fà fún ọmọ aráyé kúrò, á sì mú un kúrò. Bí Ọlọ́run bá dá sí i báyìí, ńṣe ni ohun tó bá ṣe á mú kí ìwà ibi dópin títí láé!—Ka Sáàmù 37:9-11.

OJÚ WO NÍ ỌLỌ́RUN FI Ń WO ÌWÀ ÌRẸ́JẸ TÁWỌN ÈÈYÀN Ń HÙ?



11. (a) Ojú wo ni Ọlọ́run fi ń wo ìwà ìrẹ́jẹ táwọn èèyàn ń hù? (b) Ojú wo ni Ọlọ́run fi ń wo ohun tó ń ṣẹlẹ̀ sí ọ?



11 Ní báyìí, ojú wo ni Ọlọ́run fi ń wo ohun tó ń ṣẹlẹ̀ lórí ilẹ̀ ayé àtohun tó ń ṣẹlẹ̀ sí ọ? Ṣó o rí i, Bíbélì kọ́ni pé Ọlọ́run jẹ́ “olùfẹ́ ìdájọ́ òdodo.” (Sáàmù 37:28) Ìdí nìyẹn tí ọ̀ràn  ohun tó tọ́ àtohun tí kò tọ́ fi jẹ ẹ́ lógún gan-an. Ó kórìíra gbogbo onírúurú ìwà ìrẹ́jẹ. Bíbélì sọ pé nígbà kan tí ilẹ̀ ayé kún fún ìwà ibi, ‘ó dun Ọlọ́run dọ́kàn.’ (Jẹ́nẹ́sísì 6:5, 6) Ọlọ́run ò sì tíì yí padà. (Málákì 3:6) Ó ṣì kórìíra ìjìyà tó wà káàkiri ayé lónìí. Kò sì wù ú kéèyàn máa jìyà. Bíbélì sọ pé: “Ó bìkítà fún yín.”—Ka 1 Pétérù 5:7.

God’s creations: mountains, lake, fish, birds, and trees



Bíbélì kọ́ni pé Jèhófà ní Ẹlẹ́dàá onífẹ̀ẹ́ tó dá ọ̀run òun ayé



12, 13. (a) Kí nìdí tá a fi ní ànímọ́ rere bí ìfẹ́, nítorí ìfẹ́ tá a sì ní yìí, báwo ni àwọn ohun tó ń ṣẹlẹ̀ nínú ayé ṣe rí lára wa? (b) Kí nìdí tó fi lè dá ọ lójú pé Ọlọ́run á ṣe nǹkan kan nípa àwọn ìṣòro tó wà láyé?



12 Báwo ló ṣe lè dá wa lójú pé kò wu Ọlọ́run kí ìyà máa jẹ ọmọ aráyé? Ẹ̀rí mìíràn tún wà. Bíbélì fi kọ́ni pé Ọlọ́run dá wa ní àwòrán ara rẹ̀. (Jẹ́nẹ́sísì 1:26) Nítorí pé Ọlọ́run tó dá wa ní ànímọ́ rere làwa náà ṣe ní ànímọ́ rere, ó ṣe tán, ẹní bí ni làá jọ. Bí àpẹẹrẹ, ṣé ó máa ń dùn ọ́ tó o bá rí i tí aláìmọwọ́mẹsẹ̀ ń jìyà? Tó bá jẹ́ pé o kórìíra irú ìwà ìrẹ́jẹ bẹ́ẹ̀, mọ̀ dájú pé Ọlọ́run tiẹ̀ tún wá kórìíra rẹ̀ ju bó o ṣe kórìíra rẹ̀ lọ.



13 Ọ̀kan lára àwọn ohun tó dára jù lára àwa ẹ̀dá èèyàn ni pé a lè nífẹ̀ẹ́. Ńṣe nìyẹn náà fi hàn pé Ọlọ́run nífẹ̀ẹ́. Bíbélì fi kọ́ni pé “Ọlọ́run jẹ́ ìfẹ́.” (1 Jòhánù 4:8) Nítorí pé Ọlọ́run nífẹ̀ẹ́ làwa náà ṣe nífẹ̀ẹ́. Ká sọ pé o ní agbára láti fòpin sí ìyà àti ìwà ìrẹ́jẹ tó ń ṣẹlẹ̀ láyé, ǹjẹ́ ìfẹ́ tó o ní á mú kó o fòpin sí i? Ó dájú pé wàá fòpin sí i! Jẹ́ kó dá ọ lójú pé bẹ́ẹ̀ gan-an ni Ọlọ́run ṣe máa fòpin sí ìjìyà àti ìwà ìrẹ́jẹ. Àwọn ìlérí tá a mẹ́nu kàn nínú ọ̀rọ̀ ìṣáájú nínú ìwé yìí kì í ṣe àlá tí kò lè ṣẹ tàbí ìrètí asán o. Ó dájú hán-únhán-ún pé àwọn ìlérí Ọlọ́run yóò nímùúṣẹ! Láti lè ní ojúlówó  ìgbàgbọ́ nínú àwọn ìlérí wọ̀nyẹn, o ní láti túbọ̀ mọ̀ nípa Ọlọ́run tó ṣe àwọn ìlérí ọ̀hún.

ỌLỌ́RUN FẸ́ KÓ O MỌ ẸNI TÓUN JẸ́

Two women introducing themselves to each other



Tó o bá fẹ́ kẹ́nì kan mọ̀ ọ́, ǹjẹ́ o ò ní sọ orúkọ rẹ fún un? Ọlọ́run sọ orúkọ ara rẹ̀ fún wa nínú Bíbélì



14. Kí ni orúkọ Ọlọ́run, kí sì nìdí tó fi yẹ ká máa lò ó?



14 Tó o bá fẹ́ kẹ́nì kan mọ̀ ọ́, kí ni wàá ṣe? Ǹjẹ́ o ò ní sọ orúkọ rẹ fún un? Ó dára, ṣé Ọlọ́run ní orúkọ? Ọ̀pọ̀ ìsìn ló sọ pé “Ọlọ́run” tàbí “Olúwa” ni orúkọ rẹ̀, àmọ́, Ọlọ́run tàbí Olúwa kì í ṣe orúkọ rẹ̀ gan-an. Orúkọ oyè ni wọ́n, bí “ọba” àti “ààrẹ” ṣe jẹ́ orúkọ oyè. Bíbélì fi kọ́ni pé orúkọ oyè tí Ọlọ́run ní pọ̀. “Ọlọ́run” àti “Olúwa” wà lára àwọn orúkọ oyè  náà. Ṣùgbọ́n Bíbélì tún kọ́ni pé Ọlọ́run ní orúkọ. Orúkọ rẹ̀ ni Jèhófà. Sáàmù 83:18 sọ pé: “Ìwọ, ẹni tí orúkọ rẹ̀ ń jẹ́ Jèhófà, Ìwọ nìkan ṣoṣo ni Ẹni Gíga Jù Lọ lórí gbogbo ilẹ̀ ayé.” Bí o kò bá rí Jèhófà nínú ìtumọ̀ Bíbélì tí o ní, wo Àfikún “Ìtumọ̀ Orúkọ Ọlọ́run àti Ìdí Tó Fi Yẹ Ká Máa Lò Ó”, kó o lè mọ ìdí tó fi rí bẹ́ẹ̀. Òótọ́ ibẹ̀ ni pé ẹgbẹẹgbẹ̀rún ìgbà ni orúkọ Ọlọ́run fara hàn nínú àwọn ìwé àfọwọ́kọ Bíbélì tó ti pẹ́. Ìyẹn fi hàn pé Jèhófà fẹ́ kó o mọ orúkọ òun ó sì fẹ́ kó o máa lò ó. Ká kúkú sọ pé ńṣe ni Jèhófà ń lo Bíbélì láti fi sọ ẹni tó jẹ́ fún ọ.



15. Kí ni orúkọ Ọlọ́run fi hàn nípa irú ẹni tó jẹ́?



15 Orúkọ tí Ọlọ́run fún ara rẹ̀ yìí ní ìtumọ̀ tó kún rẹ́rẹ́. Orúkọ Ọlọ́run, ìyẹn Jèhófà, túmọ̀ sí pé ó lè mú ìlérí èyíkéyìí tó bá ṣe ṣẹ ó sì lè ṣe ohunkóhun tó bá ní lọ́kàn. * Àrà ọ̀tọ̀  lorúkọ Ọlọ́run, kò sírú ẹ̀. Òun nìkan ló ń jẹ́ orúkọ náà. Láwọn ọ̀nà kan, Jèhófà ò láfiwé. Báwo ló ṣe rí bẹ́ẹ̀?



16, 17. Kí ni àwọn orúkọ oyè Jèhófà wọ̀nyí lè kọ́ wa nípa Jèhófà: (a) “Olódùmarè”? (b) “Ọba ayérayé”? (d) “Ẹlẹ́dàá”?



16 A rí i lẹ́ẹ̀kan, pé Sáàmù 83:18 sọ nípa Jèhófà pé: “Ìwọ nìkan ṣoṣo ni Ẹni Gíga Jù Lọ lórí gbogbo ilẹ̀ ayé.” Bákan náà, Jèhófà nìkan ni Bíbélì pè ní “Olódùmarè.” Ìṣípayá 15:3 sọ pé: “Títóbi àti àgbàyanu ni àwọn iṣẹ́ rẹ, Jèhófà Ọlọ́run, Olódùmarè. Òdodo àti òótọ́ ni àwọn ọ̀nà rẹ, Ọba ayérayé.” Orúkọ oyè náà, “Olódùmarè” jẹ́ ká mọ̀ pé Jèhófà ló lágbára jù lọ láyé àti lọ́run. Kò sẹ́ni tó lágbára tó o. Orúkọ oyè náà, “Ọba ayérayé” sì rán wa létí pé Jèhófà ò lẹ́gbẹ́ lọ́nà mìíràn. Òun nìkan ló ti wà láti ayérayé. Sáàmù 90:2 sọ pé: “Àní láti àkókò tí ó lọ kánrin títí dé àkókò tí ó lọ kánrin, ìwọ ni Ọlọ́run.” Ìyẹn jọ èèyàn lójú gan-an, àbí bẹ́ẹ̀ kọ́?



17 Jèhófà ò tún láfiwé nítorí pé òun nìkan ni Ẹlẹ́dàá. A kà nínú Ìṣípayá 4:11 pé: “Jèhófà, àní Ọlọ́run wa, ìwọ ni ó yẹ láti gba ògo àti ọlá àti agbára, nítorí pé ìwọ ni ó dá ohun gbogbo, àti nítorí ìfẹ́ rẹ ni wọ́n ṣe wà, tí a sì dá wọn.” Gbogbo ohun tó ṣeé ṣe kó o ronú kàn, látorí àwọn ẹ̀dá ẹ̀mí tá ò lè rí tó wà lọ́run, àtàwọn ìràwọ̀ tó máa ń kún ojú ọ̀run ní alẹ́, tó fi mọ́ àwọn èso tó ń so lórí igi, àtàwọn ẹja tó ń wẹ̀ lágbami òkun àti láwọn odò, gbogbo wọn wà nítorí pé Jèhófà tí í ṣe Ẹlẹ́dàá dá wọn!

ǸJẸ́ O LÈ SÚN MỌ́ JÈHÓFÀ?



18. Kí ló mú káwọn kan rò pé àwọn ò lè sún mọ́ Ọlọ́run láéláé, àmọ́ kí ni Bíbélì fi kọ́ni?



18 Nígbà táwọn kan gbọ́ nípa ànímọ́ ẹlẹ́rùjẹ̀jẹ̀ tí Jèhófà ní, àyà wọ́n já. Ohun tó já wọ́n láyà ni pé Ọlọ́run ti tóbi jù lọ́ba, pé àwọn ò lè sún mọ́ ọn láéláé àti pé, àwọn ò tiẹ̀ já mọ́ ǹkan kan lójú irú Ọlọ́run tó tóbi lọ́ba bẹ́ẹ̀. Àmọ́, ṣé èrò yìí tọ̀nà? Ohun tí Bíbélì fi kọ́ni yàtọ̀ sí èyí. Bíbélì sọ  nípa Jèhófà pé: “Ní ti tòótọ́, kò jìnnà sí ẹnì kọ̀ọ̀kan wa.” (Ìṣe 17:27) Kódà Bíbélì rọ̀ wá pé: “Ẹ sún mọ́ Ọlọ́run, yóò sì sún mọ́ yín.”—Jákọ́bù 4:8.



19. (a) Báwo la ṣe lè bẹ̀rẹ̀ sí í sún mọ́ Ọlọ́run, èrè wo la ó sì rí tá a bá ṣe bẹ́ẹ̀? (b) Nínú àwọn ànímọ́ tí Ọlọ́run ní, àwọn wo ló fà ọ́ mọ́ra jù lọ?



19 Báwo lo ṣe lè sún mọ́ Ọlọ́run? Ohun àkọ́kọ́ ni pé kó o máa tẹ̀ síwájú nínú ẹ̀kọ́ Ọ̀rọ̀ Ọlọ́run tó ò ń kọ́ yìí. Jésù sọ pé: “Èyí túmọ̀ sí ìyè àìnípẹ̀kun, gbígbà tí wọ́n bá ń gba ìmọ̀ ìwọ, Ọlọ́run tòótọ́ kan ṣoṣo náà sínú, àti ti ẹni tí ìwọ rán jáde, Jésù Kristi.” (Jòhánù 17:3) Bó ṣe rí nìyẹn o, Bíbélì fi kọ́ni pé tá a bá ń kẹ́kọ̀ọ́ nípa Jèhófà àti Jésù Kristi, èyí á sìn wá lọ sí “ìyè àìnípẹ̀kun”! Bá a sì ṣe sọ ṣáájú, “Ọlọ́run jẹ́ ìfẹ́.” (1 Jòhánù 4:16) Jèhófà tún ní ọ̀pọ̀ ànímọ́ mìíràn tó dára tó sì ń fani sún mọ́ ọn. Bí àpẹẹrẹ, Bíbélì sọ pé Jèhófà jẹ́ “Ọlọ́run aláàánú àti olóore ọ̀fẹ́, ó ń lọ́ra láti bínú, ó sì pọ̀ yanturu ní inú-rere-onífẹ̀ẹ́ àti òtítọ́.” (Ẹ́kísódù 34:6) Ó jẹ́ ‘ẹni rere ó sì ṣe tán láti dárí jini.’ (Sáàmù 86:5) Ọlọ́run ní sùúrù. (2 Pétérù 3:9) Ó jẹ́ adúróṣinṣin. (Ìṣípayá 15:4) Bó o ti ń ka Bíbélì, wàá rí i bí Jèhófà ṣe fi hàn pé òun ní àwọn ànímọ́ wọ̀nyí àti ọ̀pọ̀ ànímọ́ tó fani mọ́ra mìíràn tó ní.



20-22. (a) Ǹjẹ́ bá ò ṣe lè rí Ọlọ́run sọ pé ká má lè sún mọ́ ọn? Ṣàlàyé. (b) Kí ni àwọn èèyàn kan tí wọ́n rò pé ire rẹ làwọn ní lọ́kàn lè bẹ̀rẹ̀ sí í rọ̀ ọ́ pé kó o ṣe?



20 Òótọ́ ni pé o ò lè rí Ọlọ́run nítorí pé ẹni ẹ̀mí téèyàn ò lè rí ni. (Jòhánù 1:18; 4:24; 1 Tímótì 1:17) Àmọ́ tó o bá kẹ́kọ̀ọ́ nípa rẹ̀ nínú Bíbélì, o lè mọ ẹni tó jẹ́. Bí onísáàmù ṣe sọ, o lè “rí adùn Jèhófà.” (Sáàmù 27:4; Róòmù 1:20) Bó o bá ṣe ń kẹ́kọ̀ọ́ nípa Jèhófà tó ni wàá túbọ̀ máa mọ̀ pé ẹni gidi ni, tí wàá sì máa rí ìdí tó fi yẹ kó o nífẹ̀ẹ́ rẹ̀ kó o sì sún mọ́ ọn.

A loving father with his child on his shoulders looking at creation



Kékeré ni ìfẹ́ tí baba rere kan ní sáwọn ọmọ rẹ̀ tá a bá fi wé ìfẹ́ tí Baba wa ọ̀run ní sí wa



21 Díẹ̀díẹ̀, wàá máa lóye ìdí tí Bíbélì fi kọ́ wa pé ká mọ Jèhófà ní Bàbá. (Mátíù 6:9) Kì í ṣe pé Jèhófà fún wa ní ìwàláàyè nìkan ni, àmọ́ ó tún fẹ́ kí ayé wa dára gan-an, bí bàbá kan tó nífẹ̀ẹ́ á ṣe fẹ́ káyé àwọn ọmọ rẹ̀ dára. (Sáàmù 36:9)  Bíbélì tún kọ́ni pé àwa èèyàn lè di ọ̀rẹ́ Ọlọ́run. (Jákọ́bù 2:23) O ò rí i pé àǹfààní ńlá ni pé kó o di ọ̀rẹ́ Ẹlẹ́dàá ọ̀run òun ayé!



22 Bó o ṣe ń tẹ̀ síwájú nínú ìkẹ́kọ̀ọ́ Bíbélì rẹ, ó ṣeé ṣe káwọn èèyàn kan tí wọ́n rò pé ire rẹ làwọn ń wá bẹ̀rẹ̀ sí í rọ̀ ọ́ pé kó o jáwọ́ nínú irú ìkẹ́kọ̀ọ́ bẹ́ẹ̀. Wọ́n lè máa ṣàníyàn pé ìgbàgbọ́ rẹ á yàtọ̀ sí tàwọn. Ṣùgbọ́n má ṣe jẹ́ kí ẹnikẹ́ni dí ọ lọ́wọ́ láti ní ọ̀rẹ́ tó dára jù lọ.



23, 24. (a) Kí nìdí tó fi yẹ́ kó o máa béèrè ìbéèrè nípa àwọn ohun tí kò yé ọ? (b) Kí ni a óò kẹ́kọ̀ọ́ nínú orí tó kàn?



23 Òótọ́ ni pé àwọn ohun kan á wà tí kò ní kọ́kọ́ yé ọ. Ó lè gba ẹ̀mí ìrẹ̀lẹ̀ kó o tó lè béèrè pé kẹ́nì kan ṣàlàyé ohun tí o ò mọ̀ fún ọ, àmọ́ má ṣe jẹ́ kí ìtìjú mú ọ fà sẹ́yìn láti béèrè ìbéèrè. Jésù sọ pé ó dára kéèyàn jẹ́ onírẹ̀lẹ̀ bí ọmọ kékeré. (Mátíù 18:2-4) Bá a sì ṣe mọ̀, àwọn ọmọdé máa ń béèrè ọ̀pọ̀ ìbéèrè. Ọlọ́run fẹ́ kó o mọ ìdáhùn sáwọn ìbéèrè rẹ. Bíbélì yin àwọn èèyàn kan tí wọ́n hára gàgà láti kẹ́kọ̀ọ́ nípa Ọlọ́run. Àwọn èèyàn náà fara balẹ̀ ṣàyẹ̀wò Ìwé Mímọ́ láti rí i dájú pé òtítọ́ lohun táwọn ń kọ́.—Ka Ìṣe 17:11.



24 Ọ̀nà tó dára jù lọ tẹ́nì kan lè gbà kẹ́kọ̀ọ́ nípa Jèhófà ni pé kó ṣàyẹ̀wò Bíbélì. Ó yàtọ̀ sí gbogbo ìwé mìíràn. Ọ̀nà wo ló fi yàtọ̀ sí wọn? Orí tó kàn ní yóò ṣàlàyé.




ORÍ KEJÌ

Bíbélì—Ìwé Kan Tó Wá Látọ̀dọ̀ Ọlọ́run



    Àwọn ọ̀nà wo ni Bíbélì fi yàtọ̀ sáwọn ìwé mìíràn?



    Báwo ni Bíbélì ṣe lè ràn ọ́ lọ́wọ́ kó o lè kojú àwọn ìṣòro rẹ?



    Kí nìdí tó o fi lè gbẹ́kẹ̀ lé àwọn àsọtẹ́lẹ̀ tó wà nínú Bíbélì?



1, 2. Àwọn ọ̀nà wo ni Bíbélì gbà jẹ́ ẹ̀bùn tí ń múnú ẹni dùn, tó sì ń mára ẹni yá gágá, tí Ọlọ́run fún wa?



ǸJẸ́ o lè rántí ìgbà kan tí ọ̀rẹ́ rẹ kan fún ọ lẹ́bùn pàtàkì kan? Ó dájú pé inú rẹ dùn, ọkàn rẹ sì yọ̀ ṣẹ̀ṣẹ̀ nígbà tó fún ọ lẹ́bùn náà. Ó ṣe tán, tẹ́nì kan bá fúnni lẹ́bùn, ó máa ń múnú ẹni dùn ó sì máa ń jẹ́ kéèyàn mọ̀ pé ẹni tó fúnni lẹ́bùn náà nífẹ̀ẹ́ ẹni dénúdénú. Ó sì dájú pé wàá dúpẹ́ lọ́wọ́ ọ̀rẹ́ rẹ̀ yìí.



2 Bíbélì jẹ́ ẹ̀bùn kan láti ọ̀dọ̀ Ọlọ́run, ó sì yẹ ká dúpẹ́ gidigidi nítorí rẹ̀. Ọba ìwé yìí sọ àwọn ohun kan fún wa tá ò lè rí nínú ìwé mìíràn. Bí àpẹẹrẹ, ó sọ fún wa nípa bí Ọlọ́run ṣe dá àwọn ìràwọ̀ ojú ọ̀run, ilẹ̀ ayé, ọkùnrin àti obìnrin àkọ́kọ́. Àwọn ìlànà wà nínú Bíbélì tó lè ràn wá lọ́wọ́ ká lè kojú àwọn ìṣòro àti àníyàn ìgbésí ayé. Bíbélì ṣàlàyé bí Ọlọ́run ṣe máa ṣe àwọn ohun tó ní lọ́kàn ní ìpilẹ̀ṣẹ̀ àti bó ṣe máa tún ilẹ̀ ayé ṣe. Ìwé tí ń múnú ẹni dùn, tó sì ń mára ẹni yá gágá mà ni Bíbélì o!



3. Kí nìdí tí Bíbélì fi jẹ́ ẹ̀bùn kan tó ń mọ́kàn ẹni yọ̀, kí ni èyí sì fi hàn nípa Jèhófà, Ẹni tó fún wa lẹ́bùn náà?



3 Bíbélì tún jẹ́ ẹ̀bùn tí ń mọ́kàn ẹni yọ̀ torí pé ó fi ohun kan hàn nípa Jèhófà Ọlọ́run, Ẹni tó fún wa lẹ́bùn náà.  Ohun tó fi hàn náà ni pé Jèhófà fẹ́ ká mọ òun dáadáa. Ká sòótọ́, Bíbélì lè ràn wá lọ́wọ́ láti sún mọ́ Jèhófà.



4. Kí ló mú kí ìpínkiri Bíbélì jọ ọ́ lójú?



4 Àwọn tó ní Bíbélì pọ̀, ó sì ṣeé ṣe kí ìwọ náà ní ọ̀kan. Wọ́n ti tẹ odindi Bíbélì tàbí apá kan rẹ̀ jáde ní èdè tó ju ẹgbẹ̀rún méjì ó lé ọgọ́rùn-ún mẹ́ta lọ. Ìyẹn ló fi jẹ́ pé nínú èèyàn mẹ́wàá, à óò rí ẹni mẹ́sàn-án tó ní Bíbélì lọ́wọ́. Tá a bá wo iye Bíbélì tí wọ́n ń pín kiri, ó fẹ́rẹ̀ẹ́ ju mílíọ̀nù kan lọ tó ń dọ́wọ́ àwọn èèyàn lọ́sọ̀ọ̀sẹ̀! Ẹgbẹ̀rún lọ́nà ẹgbẹẹgbẹ̀rún odindi Bíbélì tàbí apá kan rẹ̀ ni wọ́n ti tẹ̀. Dájúdájú, kò sí ìwé mìíràn tó dà bí Bíbélì.

Copies of the New World Translation of the Holy Scriptures in different languages



Ìwé Mímọ́ ní Ìtumọ̀ Ayé Tuntun” wà ní ọ̀pọ̀ èdè



5. Ọ̀nà wo ni Bíbélì gbà jẹ́ ìwé tí “Ọlọ́run mí sí”?



5 Síwájú sí i, “Ọlọ́run [ló] mí sí” Bíbélì. (Ka 2 Tímótì 3:16) Lọ́nà wo? Bíbélì fúnra rẹ̀ dáhùn pé: ‘Àwọn ènìyàn sọ̀rọ̀ láti ọ̀dọ̀ Ọlọ́run bí ẹ̀mí mímọ́ ti darí wọn.’ (2 Pétérù 1:21) Jẹ́ ká ṣàpẹẹrẹ rẹ̀ lọ́nà yìí: Ọkùnrin oníṣòwò kan lè ní kí akọ̀wé òun ba òun kọ lẹ́tà kan. Ohun tí ọkùnrin oníṣòwò náà bá sọ ló máa wà nínú lẹ́tà náà. Nítorí náà, lẹ́tà ọkùnrin oníṣòwò náà ni, kì í ṣe tí akọ̀wé rẹ̀. Lọ́nà kan náà, ọ̀rọ̀ Ọlọ́run ló wà nínú  Bíbélì, kì í ṣe ọ̀rọ̀ àwọn tó kọ ọ́. Nípa bẹ́ẹ̀, òótọ́ pọ́nńbélé ni pé gbogbo Bíbélì látòkèdélẹ̀ jẹ́ “ọ̀rọ̀ Ọlọ́run.”—1 Tẹsalóníkà 2:13.

ÀWỌN ÀKỌSÍLẸ̀ INÚ RẸ̀ BÁRA MU, Ó SÌ JÓÒÓTỌ́



6, 7. Kí nìdí tó fi jọni lójú pé Bíbélì bára mu látòkèdélẹ̀?



6 Ẹgbẹ̀rún kan ó lé ọgọ́rùn-ún mẹ́fà [1,600] ọdún ni wọ́n fi kọ Bíbélì. Àkókò kan náà kọ́ làwọn tó kọ ọ́ gbé ayé, wọ́n kàwé jura wọn lọ, iṣẹ́ kan náà kọ́ ni wọ́n sì ń ṣe. Àwọn kan nínú wọn jẹ́ àgbẹ̀, apẹja, tàbí olùṣọ́ àgùntàn. Àwọn mìíràn jẹ́ wòlíì, onídàájọ́ tàbí ọba. Oníṣègùn ni Lúùkù tó kọ ọ̀kan lára àwọn ìwé ìhìn rere. Bí àwọn tó kọ Bíbélì sì ṣe yàtọ̀ síra lóríṣiríṣi ọ̀nà tó yẹn, Bíbélì bára mu látìbẹ̀rẹ̀ dé ìparí. *



7 Ìwé àkọ́kọ́ nínú Bíbélì sọ bí ìṣòro aráyé ṣe bẹ̀rẹ̀ fún wa. Ìwé tó kẹ́yìn fi hàn pé gbogbo ayé yóò di Párádísè, tàbí ọgbà ẹlẹ́wà kan. Àkọsílẹ̀ ìtàn tó gba ẹgbẹẹgbẹ̀rún ọdún ló wà nínú àwọn ìwé tó wà nínú Bíbélì, ó sì jẹ́ ká lóye ohun tí Ọlọ́run ní lọ́kàn láti ṣe àti bó ṣe máa ṣe é. Bí Bíbélì ṣe bára mu jọni lójú, bó sì ṣe yẹ ká retí pé kí ìwé tó wá látọ̀dọ̀ Ọlọ́run ṣe rí náà nìyẹn.



8. Sọ àwọn àpẹẹrẹ tó fi hàn pé àkọsílẹ̀ Bíbélì bá ohun tí ìmọ̀ sáyẹ́ǹsì sọ mu.



8 Àkọsílẹ̀ Bíbélì bá ìmọ̀ sáyẹ́ǹsì mu. Kódà ó pẹ́ tó ti kọ́ni láwọn ohun pàtàkì kan káwọn èèyàn tó ṣẹ̀ṣẹ̀ wá mọ̀ nípa rẹ̀. Bí àpẹẹrẹ, nínú ìwé Léfítíkù, Ọlọ́run fún orílẹ̀-èdè Ísírẹ́lì àtijọ́ ní òfin pé kí àwọn tí wọ́n ní àrùn máa gbé lọ́tọ̀ kí àrùn má bàa ran àwọn ẹlòmíràn, ó tún fún wọn lófin ìmọ́tótó, bẹ́ẹ̀ sì rèé, àwọn orílẹ̀-èdè tó yí wọn ká ò mọ nǹkan kan nípa irú àwọn nǹkan bẹ́ẹ̀ lákòókò yẹn. Lákòókò tí ọ̀pọ̀ èèyàn ní èrò tí kò tọ̀nà nípa bí ayé ṣe rí, Bíbélì sọ pé ayé rí rogodo, tàbí pé ó jẹ́ òbíríkítí. (Aísáyà 40:22) Bíbélì tún sọ gẹ́lẹ́ bó ṣe rí pé,  ayé “rọ̀ sórí òfo.” (Jóòbù 26:7) Lóòótọ́, Bíbélì kì í ṣe ìwé ìmọ̀ sáyẹ́ǹsì, àmọ́ tó bá mẹ́nu kan àwọn ohun tó jẹ mọ́ ìmọ̀ sáyẹ́ǹsì báyìí, ohun tó bá sọ máa ń jóòótọ́. Ǹjẹ́ kì í ṣe bó ṣe yẹ kí ìwé tó ti ọ̀dọ̀ Ọlọ́run wá máa sòótọ́ nìyẹn?



9. (a) Tó bá kan ti ọ̀rọ̀ ìtàn, báwo ló ṣe hàn pé òtítọ́ ni ohun tí Bíbélì máa ń sọ àti pé ó ṣeé gbára lé? (b) Kí ni bí àwọn tó kọ Bíbélì kì í ṣeé fi òtítọ́ pa mọ́ jẹ́ kó o mọ̀ nípa Bíbélì?



9 Bákan náà, tó bá kan ti ọ̀rọ̀ ìtàn, òótọ́ ni ohun tó máa ń wà nínú àkọsílẹ̀ Bíbélì, ó sì ṣeé gbára lé gan-an. Àkọsílẹ̀ ìtàn inú Bíbélì máa ń ṣe pàtó. Ìdí ni pé ó máa ń sọ orúkọ àwọn èèyàn àti orúkọ àwọn baba ńlá wọn. * Àwọn òpìtàn ayé ọjọ́un kì í sábà ṣàkọsílẹ̀ báwọn ọ̀tá ṣe ṣẹ́gun orílẹ̀-èdè wọn, ṣùgbọ́n àwọn tó kọ Bíbélì ṣe irú àkọsílẹ̀ bẹ́ẹ̀ ní tiwọn nítorí pé wọn kì í fi òtítọ́ pa mọ́, kódà wọ́n ṣàkọsílẹ̀ àṣìṣe tiwọn fúnra wọn àti ti orílẹ̀-èdè wọn. Bí àpẹẹrẹ, nínú ìwé Bíbélì tá a mọ̀ sí Númérì, Mósè tó jẹ́ òǹkọ̀wé Bíbélì fọwọ́ ara rẹ̀ kọ àṣìṣe tó burú jáì tó ṣe tí Ọlọ́run fi bá a wí. (Númérì 20:2-12) Irú òótọ́ bẹ́ẹ̀ ṣọ̀wọ́n nínú àwọn ìwé ìtàn ayé, àmọ́ wọ́n wà nínú Bíbélì nítorí pé ìwé tó wá látọ̀dọ̀ Ọlọ́run ni.

ÌWÉ ỌGBỌ́N



10. Kí nìdí tí kò fi yà wá lẹ́nu pé Bíbélì jẹ́ ìwé ọgbọ́n?



10 Nítorí pé Ọlọ́run ló mí sí Bíbélì, ó “ṣàǹfààní fún kíkọ́ni, fún fífi ìbáwí tọ́ni sọ́nà, fún mímú àwọn nǹkan tọ́.” (2 Tímótì 3:16) Ó dájú hán-únhán-ún pé ìwé tó ń kọ́ni lọ́gbọ́n ni Bíbélì. Ó ṣe kúlẹ̀kúlẹ̀ àlàyé nípa irú ẹ̀dá téèyàn jẹ́. Kò sì yà wá lẹ́nu pé Bíbélì ṣe irú àlàyé bẹ́ẹ̀, ó ṣe tán, Jèhófà Ọlọ́run tó jẹ́ òǹṣèwé Bíbélì ló dá wa! Ó mọ ìrònú wa àti bí nǹkan ṣe máa ń rí lára wa ju bí àwa fúnra wa ṣe mọ̀ lọ. Kò mọ síbẹ̀ o, Jèhófà tún mọ ohun tó lè mú ká jẹ́ aláyọ̀. Ó tún mọ àwọn ìwà tí kò yẹ ká máa hù.



11, 12. (a) Àwọn àkòrí ọ̀rọ̀ wo ni Jésù sọ̀rọ̀ lé lórí nínú Ìwàásù orí Òkè? (b) Àwọn ìlànà pàtàkì mìíràn wo ni Bíbélì sọ̀rọ̀ nípa rẹ̀, kí sì nìdí tí ìwúlò ìmọ̀ràn Bíbélì kò fi mọ sígbà kan?



 11 Ṣàgbéyẹ̀wò àsọyé Jésù tá à ń pè ní Ìwàásù orí Òkè, tí àkọsílẹ̀ rẹ̀ wà ní Mátíù orí 5 si 7. Nínú ìwàásù tó fakíki yìí, Jésù sọ̀rọ̀ lórí àwọn àkòrí ọ̀rọ̀ tó pọ̀ díẹ̀, irú bíi, bá a ṣe lè rí ojúlówó ayọ̀, bá a ṣe lè yanjú aáwọ̀, bó ṣe yẹ ká máa gbàdúrà àti bá a ṣe lè ní èrò tó tọ́ nípa níní àwọn ohun ìní tara.  Báwọn ọ̀rọ̀ Jésù ṣe lágbára tí wọ́n sì wúlò nígbà yẹn náà ni wọ́n ṣe lágbára tí wọ́n sì wúlò lónìí.



12 Àwọn ìlànà Bíbélì kan dá lórí ìgbésí ayé ìdílé, irú ọwọ́ tó yẹ kéèyàn máa fi mú iṣẹ́, àti àjọṣe èèyàn pẹ̀lú àwọn ẹlòmíràn. Àwọn ìlànà inú Bíbélì kan gbogbo èèyàn, kò sì sígbà kan tí ìmọ̀ràn rẹ̀ kì í ṣeni láǹfààní. Ọ̀rọ̀ tí Ọlọ́run gbẹnu wòlíì Aísáyà sọ ló ṣe àkópọ̀ ọgbọ́n tó wà nínú Bíbélì, ó sọ pé: “Èmi, Jèhófà, ni Ọlọ́run rẹ, Ẹni tí ń kọ́ ọ kí o lè ṣe ara rẹ láǹfààní.”—Aísáyà 48:17.

ÌWÉ ÀSỌTẸ́LẸ̀

While reading the Bible, a man imagines the scene from Isaiah’s prophecy about the fall of Babylon



Aísáyà tó jẹ́ ọ̀kan lára àwọn tó kọ Bíbélì sọ àsọtẹ́lẹ̀ nípa ìṣubú Bábílónì



13. Kúlẹ̀kúlẹ̀ wo ni Jèhófà mí sí wòlíì Aísáyà pé kó ṣàkọsílẹ̀ rẹ̀ nípa Bábílónì?



13 Àìmọye àsọtẹ́lẹ̀ ló wà nínú Bíbélì, ọ̀pọ̀ wọn ló sì tí nímùúṣẹ. Gbé àpẹẹrẹ kan lára wọn yẹ̀ wò. Jèhófà sọ tẹ́lẹ̀ nípasẹ̀ wòlíì Aísáyà, ẹni tó gbé ayé ní ọ̀rúndún kẹjọ ṣáájú Sànmánì Kristẹni, pé ìlú Bábílónì yóò pa run. (Aísáyà 13:19; 14:22, 23) Ó sọ kúlẹ̀kúlẹ̀ bí ìyẹn ṣe máa ṣẹlẹ̀ gẹ́lẹ́. Àwọn ọmọ ogun tó gbógun wá yóò mú kí odò Bábílónì gbẹ wọn yóò sì fẹsẹ̀ rìn wọnú ìlú náà wọ́ọ́rọ́wọ́. Kò mọ síbẹ̀ o. Kódà àsọtẹ́lẹ̀ Aísáyà dárúkọ ọba tó máa ṣẹ́gun Bábílónì, ó pe orúkọ rẹ̀ ní Kírúsì.—Ka Aísáyà 44:27–45:2.



14, 15. Báwo làwọn kúlẹ̀kúlẹ̀ kan nínú àsọtẹ́lẹ̀ Aísáyà nípa Bábílónì ṣe nímùúṣẹ?



14 Ní nǹkan bí igba [200] ọdún lẹ́yìn náà, ìyẹn ní òru October 5 mọ́jú October 6 ní ọdún 539 ṣáájú Sànmánì Kristẹni, ẹgbẹ́ àwọn ọmọ ogun kan pabùdó sítòsí Bábílónì. Ta ni ọ̀gá ẹ̀gbẹ́ ológun náà? Ọba Páṣíà tórúkọ rẹ̀ ń jẹ́ Kírúsì ni. Ọ̀nà tí àsọtẹ́lẹ̀ àgbàyanu yìí máa gbà nímùúṣẹ ló tipa báyìí ṣí sílẹ̀ yìí. Àmọ́, ṣé wọ́ọ́rọ́wọ́ ni ẹgbẹ́ ọmọ ogun Kírúsì máa rìn wọnú ìlú Bábílónì láìbá wọn jà, gẹ́gẹ́ bí Aísáyà ti sọ tẹ́lẹ̀?



15 Ayẹyẹ kan làwọn ará Bábílónì ń ṣe ní òru ọjọ́ náà, ọkàn wọn sì balẹ̀ pé kò séwu kankan nítorí odi gìrìwò tó yí ìlú wọn po. Ṣùgbọ́n bí wọ́n ṣe ń ṣayẹyẹ, bẹ́ẹ̀ ni Kírúsì ń fọgbọ́n darí  omi odò tó ṣàn kọjá ìlú náà gba ibòmíràn lọ. Èyí tá à ń wí yìí pẹ́, odò ọ̀hún ti fà; làwọn ọmọ ogun rẹ̀ bá wọ́dò kọjá lọ sí ìdí odi ìlú. Àmọ́ báwo làwọn ọmọ ogun Kírúsì yóò ṣe wọnú ìlú pẹ̀lú odi gìrìwò tó wà níwájú wọn yìí? Kàyéfì ńlá ló jẹ́ pé, lálẹ́ ọjọ́ náà, gbayawu ni wọ́n ṣí ilẹ̀kùn ẹnu ibodè ìlú náà sílẹ̀!



16 Aísáyà sọ tẹ́lẹ̀ nípa Bábílónì pé: “A kì yóò gbé inú rẹ̀ mọ́ láé, bẹ́ẹ̀ ni kì yóò sí mọ́ láti ìran dé ìran. Àwọn ará Arébíà kì yóò sì pàgọ́ sí ibẹ̀, àwọn olùṣọ́ àgùntàn kì yóò sì jẹ́ kí agbo ẹran wọn dùbúlẹ̀ sí ibẹ̀.” (Aísáyà 13:20) Kì í ṣe pé àsọtẹ́lẹ̀ yẹn sọ pé Bábílónì á ṣubú nìkan ni, ṣùgbọ́n ó tún fi hàn pé yóò dahoro títí láé. Ẹ̀rí wà pé lóòótọ́ ni àsọtẹ́lẹ̀ yìí nímùúṣẹ. Bábílónì àtijọ́ wà ní nǹkan bí àádọ́ta ibùsọ̀ sí gúúsù ìlú Baghdad, ní orílẹ̀-èdè Ìráàkì. Kò sẹ́nì kankan tó ń gbé ibẹ̀ mọ́, èyí sì jẹ́ ẹ̀rí pé ohun tí Jèhófà gbẹnu Aísáyà sọ tẹ́lẹ̀ nímùúṣẹ, ìyẹn ni pé: “Èmi yóò . . . fi ìgbálẹ̀ ìparẹ́ráúráú gbá a.”—Aísáyà 14:22, 23. *

Àwókù ìlú Bábílónì



Àwókù ìlú Bábílónì



17. Báwo ni àwọn àsọtẹ́lẹ̀ Bíbélì tó nímùúṣẹ ṣe ń jẹ́ kí ìgbàgbọ́ ẹni lágbára?



 17 Bá a ṣe ṣàgbéyẹ̀wò ọ̀nà tí Bíbélì gbà jẹ́ ìwé àsọtẹ́lẹ̀ tó ṣeé gbára lé yìí mú kí ìgbàgbọ́ wa lágbára, àbí bẹ́ẹ̀ kọ́? Ó ṣe tán, níwọ̀n bí Jèhófà Ọlọ́run ti mú àwọn ìlérí tó ṣe láyé ọjọ́un ṣẹ, ó yẹ kó dá wa lójú hán-únhán-ún pé yóò mú ìlérí tó ṣe nípa bó ṣe máa sọ ilẹ̀ ayé di Párádísè ṣẹ. (Ka Númérì 23:19) Dájúdájú, a ní “ìrètí ìyè àìnípẹ̀kun, èyí tí Ọlọ́run, ẹni tí kò lè purọ́, ti ṣèlérí tipẹ́tipẹ́.”—Títù 1:2. *

“Ọ̀RỌ̀ ỌLỌ́RUN YÈ”



18. Ọ̀rọ̀ tó lágbára wo ni Kristẹni àpọ́sítélì Pọ́ọ̀lù sọ nípa “ọ̀rọ̀ Ọlọ́run”?



18 Látinú àwọn kókó tá a ti gbé yẹ̀ wò nínú orí yìí, a rí i kedere pé, lóòótọ́, ìwé tí ò lẹ́gbẹ́ ni Bíbélì. Àmọ́, ìwúlò Bíbélì ò mọ sórí pé ó bára mu, kò mọ sórí pé àkọsílẹ̀ inú rẹ̀ bá  ìmọ̀ sáyẹ́ǹsì mu, kò sì mọ sórí pé ó jóòótọ́ tó bá kan ti ọ̀rọ̀ ìtàn, bẹ́ẹ̀ ni kò tún mọ sórí pé ọgbọ́n inú rẹ̀ wúlò púpọ̀, kò sì mọ sórí pé àwọn àsọtẹ́lẹ̀ inú rẹ̀ ṣeé gbára lé. Kristẹni àpọ́sítélì Pọ́ọ̀lù kọ̀wé pé: “Ọ̀rọ̀ Ọlọ́run yè, ó sì ń sa agbára, ó mú ju idà olójú méjì èyíkéyìí lọ, ó sì ń gúnni àní títí dé pípín ọkàn àti ẹ̀mí níyà, àti àwọn oríkèé àti mùdùnmúdùn wọn, ó sì lè fi òye mọ ìrònú àti àwọn ìpètepèrò ọkàn-àyà.”—Hébérù 4:12.



19, 20. (a) Báwo ni Bíbélì ṣe lè ràn ọ́ lọ́wọ́ láti yẹ ara rẹ̀ wò? (b) Báwo lo ṣe lè fi hàn pé o mọrírì ẹ̀bùn tí ò láfiwé tí Ọlọ́run fún wa, ìyẹn Bíbélì?



19 Tá a bá ń ka “ọ̀rọ̀” Ọlọ́run nínú Bíbélì, ó lè yí ìgbésí ayé wa padà. Ó lè jẹ́ ká túbọ̀ mọ irú ẹni tá a jẹ́. A lè sọ pé a fẹ́ràn Ọlọ́run o, àmọ́ ohun tó máa fi ohun tó wà lọ́kàn wa gan-an hàn, bóyá lóòótọ́ la fẹ́ràn rẹ̀, ni ìṣarasíhùwà wa sí ohun tí Bíbélì, tó jẹ́ Ọ̀rọ̀ Rẹ̀ tó mí sí, fi kọ́ni.



20 Lóòótọ́, ìwé tó wá látọ̀dọ̀ Ọlọ́run ni Bíbélì. Ìwé tó yẹ kéèyàn kà, tó yẹ kéèyàn kẹ́kọ̀ọ́ rẹ̀ dáadáa, kéèyàn sì tún mọyì rẹ̀ ni Bíbélì. Máa ṣàyẹ̀wò ohun tó wà nínú ẹ̀bùn tí Ọlọ́run fún wa yìí nígbà gbogbo láti fi hàn pé o mọrírì rẹ̀. Bó o ti ń ṣe bẹ́ẹ̀, wàá máa túbọ̀ lóye ohun tí Ọlọ́run ní lọ́kàn láti ṣe fún aráyé. Ohun tí Ọlọ́run ní lọ́kàn láti ṣe yìí gan-an àti bó ṣe máa ṣe é la óò kẹ́kọ̀ọ́ nínú orí tó kàn.




ORÍ KẸTA

Kí Ni Ọlọ́run Ní Lọ́kàn Tó Fi Dá Ilẹ̀ Ayé?



    Kí ni Ọlọ́run ní lọ́kàn fún aráyé?



    Báwo lẹnì kan ṣe ta ko Ọlọ́run?



    Báwo nìgbésí ayé ṣe máa rí lórí ilẹ̀ ayé lọ́jọ́ iwájú?



1. Kí ni Ọlọ́run ní lọ́kàn tó fi dá ilẹ̀ ayé?



KÒ SÍ àní-àní pé ohun àgbàyanu ni Ọlọ́run ní lọ́kàn tó fi dá ilẹ̀ ayé. Jèhófà fẹ́ káwọn èèyàn kún ilẹ̀ ayé, kí wọ́n máa láyọ̀ kí wọ́n sì ní ìlera pípé. Bíbélì sọ pé “Ọlọ́run gbin ọgbà kan ní Édẹ́nì” ó sì “mú kí olúkúlùkù igi tí ó fani mọ́ra ní wíwò, tí ó sì dára fún oúnjẹ hù.” Lẹ́yìn tí Ọlọ́run dá ọkùnrin àtobìnrin àkọ́kọ, Ó fi wọ́n sínú ilé tó dára rèǹtè-rente yẹn ó sì sọ fún wọn pé: “Ẹ máa so èso, kí ẹ sì di púpọ̀, kí ẹ sì kún ilẹ̀ ayé, kí ẹ sì ṣèkáwọ́ rẹ̀.” (Jẹ́nẹ́sísì 1:28; 2:8, 9, 15) Nítorí náà, ohun tí Ọlọ́run ní lọ́kàn fáwọn èèyàn ni pé kí wọ́n bímọ, kí wọn mú kí Párádísè yẹn tàn ká gbogbo ilẹ̀ ayé kí wọ́n sì máa bójú tó àwọn ẹranko.



2. (a) Báwo la ṣe mọ̀ pé Ọlọ́run yóò mú ohun tó ní lọ́kàn tó fi dá ilẹ̀ ayé ṣẹ? (b) Irú àwọn èèyàn wo ni Bíbélì sọ pé yóò wà láàyè títí láé?



2 Ǹjẹ́ o rò pé ohun tí Jèhófà Ọlọ́run ní lọ́kàn fún àwọn èèyàn pé kí wọ́n máa gbé nínú Párádísè ilẹ̀ ayé yóò nímùúṣẹ? Ọlọ́run polongo pé: “Àní mo ti sọ ọ́, . . . èmi yóò ṣe é pẹ̀lú.” (Aísáyà 46:9-11; 55:11) Kò sí àní-àní, Ọlọ́run á ṣe ohun tó pinnu láti ṣe fún ilẹ̀ ayé dájúdájú! Ó sọ pé oun “kò wulẹ̀ dá [ilẹ̀ ayé] lásán,” ṣùgbọ́n òun “ṣẹ̀dá rẹ̀ àní kí a lè máa gbé inú rẹ̀.” (Aísáyà  45:18) Irú àwọn èèyàn wo ni Ọlọ́run fẹ́ kó máa gbé lórí ilẹ̀ ayé? Ọdún mélòó ló sì fẹ́ kí wọ́n fi máa gbé níbẹ̀? Bíbélì dáhùn pé: “Àwọn olódodo ni yóò ni ilẹ̀ ayé, wọn yóò sì máa gbé títí láé lórí rẹ̀.”—Sáàmù 37:29; Ìṣípayá 21:3, 4.



3. Àwọn ohun tí ń bani nínú jẹ́ wo ló ń ṣẹlẹ̀ lórí ilẹ̀ ayé báyìí, àwọn ìbéèrè wo lèyí sì mú ká béèrè?



3 Ó ṣe kedere sí gbogbo wa pé ìyẹn ò tíì ṣẹlẹ̀. Ní báyìí, àwọn èèyàn ń ṣàìsàn wọ́n sì ń kú; wọ́n tiẹ̀ tún ń bára wọn jà wọ́n sì ń para wọn. Nǹkan kan ló fà á. Ṣùgbọ́n ó dájú pé bí Ọlọ́run ṣe fẹ́ pé kí ilẹ̀ ayé rí kọ́ ló rí lónìí! Kí ló fà á? Kí nìdí tí ohun tí Ọlọ́run fẹ́ ò fi tíì nímùúṣẹ? Kò sí ìwé ìtàn kan téèyàn kọ tó lè sọ ìdí rẹ̀ fún wa o, nítorí pé ọ̀run ni wàhálà náà ti bẹ̀rẹ̀.

BÍ ẸNÌ KAN ṢE DI Ọ̀TÁ



4, 5. (a) Ta lẹni náà gan-an tó lo ejò láti fi bá Éfà sọ̀rọ̀? (b) Báwo ni èèyàn dáadáa tó jẹ́ olóòótọ́ ṣe lè yí padà di olè?



4 Ìwé àkọ́kọ́ nínú Bíbélì sọ nípa ẹnì kan tó di alátakò Ọlọ́run nínú ọgbà Édẹ́nì. Bíbélì pè é ní “ejò,” àmọ́ alátakò yìí kì í wulẹ̀ ṣe ejò gidi kan tó ń fàyà fà. Ìwé tó kẹ́yìn Bíbélì sọ pé òun ni “ẹni tí a ń pè ní Èṣù àti Sátánì, ẹni tí ń ṣi gbogbo ilẹ̀ ayé tí a ń gbé pátá lọ́nà.” Ó tún pè é ní “ejò ìpilẹ̀ṣẹ̀ náà.” (Jẹ́nẹ́sísì 3:1; Ìṣípayá 12:9) Áńgẹ́lì tàbí ẹ̀dá ẹ̀mí alágbára téèyàn ò lè rí yìí lo ejò kan láti fi bá Éfà sọ̀rọ̀. Ó ṣe èyí lọ́nà tí ẹnì kan tó jẹ́ ọlọ́gbọ́n àlùmọ̀kọ́rọ́yí lè gbà máa sọ̀rọ̀ kí ó sì dà bí ẹni pé ẹranko kan tàbí ọmọlangidi kan ló ń sọ̀rọ̀. Ìṣojú ẹ̀dá ẹ̀mí alágbára yìí kúkú ni Ọlọ́run ṣe dá ilẹ̀ ayé fún èèyàn.—Jóòbù 38:4, 7.



5 A lè wá béèrè pé nígbà tó jẹ́ pé gbogbo ohun tí Jèhófà dá ló dára láìkù síbì kan, ta ló dá “Èṣù” tàbí “Sátánì” yìí? Ká má fọ̀pá pọ̀ọ̀lọ̀-pọọlọ pejò, ìdáhùn ìbéèrè yìí ni  pé ọ̀kan lára àwọn ọmọ Ọlọ́run tó jẹ́ ẹ̀dá ẹ̀mí ló sọ ara rẹ̀ di Èṣù. Báwo nìyẹn ṣe lè ṣeé ṣe? Tóò, a mọ̀ pé èèyàn dáadáa kan tó jẹ́ olóòótọ́ lè yí padà di olè. Báwo ló ṣe lè ṣẹlẹ̀? Ẹnì náà lè jẹ́ kí ìfẹ́kúfẹ̀ẹ́ jọba lọ́kàn òun. Tí kò bá sì yéé rónú nípa ìfẹ́kúfẹ̀ẹ́ náà, ìfẹ́kúfẹ̀ẹ́ yìí lè lágbára lọ́kàn rẹ̀. Tó bá wá rí àǹfààní kan pẹ́nrẹ́n, ó lè ṣe ohun búburú tó ń rò lọ́kàn.—Ka Jákọ́bù 1:13-15.



6. Báwo ni ọmọ Ọlọ́run kan tó jẹ ẹ̀dá ẹ̀mí alágbára ṣe di Sátánì Èṣù?



6 Ohun tó ṣẹlẹ̀ sí Sátánì Èṣù gan-an nìyẹn. Ketekete ló ń gbọ́ nígbà tí Ọlọ́run ń sọ fún Ádámù àti Éfà pé kí wọ́n bímọ kí irú ọmọ wọn sì kún ilẹ̀ ayé. (Jẹ́nẹ́sísì 1:27, 28) Ó dájú pé ohun tí Sátánì rò lọ́kàn ara rẹ̀ ni pé, ‘Tiẹ̀ gbọ́ ná, gbogbo àwọn èèyàn wọ̀nyí mà lè máa sìn mí dípò Ọlọ́run!’ Bí ìfẹ́kúfẹ̀ẹ́ ṣe bẹ̀rẹ̀ lọ́kàn rẹ̀ nìyẹn o. Àsẹ̀yìnwá-àsẹ̀yìnbọ̀, ó ṣe ohun tó ń rò lọ́kàn, ló bá tan Éfà jẹ nípa píparọ́ mọ́ Ọlọ́run lọ́dọ̀ Éfà. (Ka Jẹ́nẹ́sísì 3:1-5) Bó ṣe di “Èṣù,” tó túmọ̀ sí “Afọ̀rọ̀-èké-banijẹ́” nìyẹn o. Ó tún di “Sátánì,” tó túmọ̀ sí “Alátakò.”



7. (a) Kí nìdí tí Ádámù àti Éfà fi kú? (b) Kí nìdí tí gbogbo ọmọ Ádámù fi ń darúgbó tí wọ́n sì ń kú?



7 Sátánì lo irọ́ àti ẹ̀tàn láti fi mú kí Ádámù àti Éfà ṣàìgbọràn sí Ọlọ́run. (Jẹ́nẹ́sísì 2:17; 3:6) Ìyẹn ló fà á tí wọ́n fi kú lásẹ̀yìnwá-àsẹ̀yìnbọ̀ nítorí Ọlọ́run ti sọ pé wọ́n á kú tí wọ́n bá ṣàìgbọràn. (Jẹ́nẹ́sísì 3:17-19) Níwọ̀n bó sì ti jẹ́ pé Ádámù di aláìpé nígbà tó dẹ́ṣẹ̀, gbogbo àwọn ọmọ rẹ̀ jogún ẹ̀ṣẹ̀ látọ̀dọ̀ rẹ̀. (Ka Róòmù 5:12) A lè fi ohun tó ṣẹlẹ̀ yẹn wé agolo tí wọ́n fi ń ṣe búrẹ́dì. Bí agolo yẹn bá ní àmì kan lára, báwo ni ara gbogbo búrẹ́dì tí wọ́n fi agolo yẹn ṣe á ṣe rí? Gbogbo búrẹ́dì tí wọ́n bá fi ṣe ló máa ní àmì, tàbí àléébù yẹn lára. Lọ́nà kan náà, gbogbo èèyàn ló ti jogún àmì àìpé látọ̀dọ̀ Ádámù. Ìdí nìyẹn tí gbogbo èèyàn fi ń darúgbó tí wọ́n sì ń kú.—Róòmù 3:23.



8, 9. (a) Ẹ̀sùn wo ló hàn gbangba pé Sátánì fi kan Ọlọ́run? (b) Kí nìdí tí Ọlọ́run kò fi pa àwọn ọlọ̀tẹ̀ náà run lẹ́sẹ̀kẹsẹ̀?



8 Nígbà tí Sátánì ti Ádámù àti Éfà dẹ́ṣẹ̀, ó tipa bẹ́ẹ̀ sọ ara rẹ̀ di olórí ọlọ̀tẹ̀. Ó sọ pé bí Ọlọ́run ṣe ń ṣàkóso kò dára. Ohun tí Sátánì ń dọ́gbọ́n sọ ni pé, Ọlọ́run kì í ṣe alákòóso rere. Ó sọ pé irọ́ ni Ọlọ́run ń pa àti pé Ọlọ́run ń fi ohun rere du àwọn èèyàn tó ń ṣàkóso lé lórí ni. Ó  ní kò pọn dandan káwọn èèyàn jẹ́ kí Ọlọ́run máa ṣàkóso àwọn. Ó tún sọ pé àwọn èèyàn lè pinnu ohun tó tọ́ àtohun tí kò tọ́ fúnra wọn. Paríparí rẹ̀, ó sọ pé nǹkan á ṣẹnuure fáwọn èèyàn tóun bá ń ṣàkóso wọn. Kí ni kí Ọlọ́run ṣe sí ẹ̀sùn tí Sátánì fi kàn án yìí? Àwọn kan lè rò pé ṣe ló yẹ kí Ọlọ́run pa àwọn ọlọ̀tẹ̀ mẹ́tẹ̀ẹ̀ta náà lẹ́sẹ̀kẹsẹ̀. Àmọ́, ṣe ìyẹn ì bá fi hàn pé irọ́ ni ẹ̀sùn tí Sátánì fi kan Ọlọ́run? Ṣé ì bá fi hàn pé ọ̀nà tó tọ́ ni Ọlọrun ń gbà ṣàkóso?



9 Nítorí tí Jèhófà jẹ́ onídàájọ́ òdodo, kò pa àwọn ọlọ̀tẹ̀ mẹ́ta yẹn lẹ́sẹ̀kẹsẹ̀. Ó mọ̀ pé ó máa gba àkókò láti fi hàn tẹ́rùntẹ́rùn pé irọ́ ni ẹ̀sùn tí Sátánì fi kan òun àti láti fi hàn pé òpùrọ́ ni Èṣù. Ni Ọlọ́run bá pinnu pé òun á fàyè gba àwọn èèyàn kí wọ́n ṣàkóso ara wọn lábẹ́ Sátánì fún àkókò tó gùn díẹ̀. Ní Orí Kọkànlá ìwé yìí, a óò rí ìdí ti Ọlọ́run fi yọ̀ọ̀da àkókò tó gùn tó bẹ́ẹ̀ kó tó yanjú ọ̀ràn náà. Àmọ, jẹ́ ká ronú nípa èyí ná: Ǹjẹ́ ó tọ́ kí Ádámù àti Éfà gba Sátánì tí kò ṣe ohun rere kankan fún wọn rí gbọ́? Ṣé ó tọ́ kí wọn gbà gbọ́ pé òǹrorò àti òpùrọ́ ni Jèhófà tó fún wọn ní gbogbo ohun tí wọ́n ní? Ká ní ìwọ ni, kí lò bá ṣe?



10. Báwo lo ṣe lè wà ní ìhà ọ̀dọ̀ Jèhófà bí Jèhófà ṣe ń fi hàn pé irọ́ ni ẹ̀sùn Sátánì?



10 Ó yẹ ká ronú nípa àwọn ìbéèrè wọ̀nyí nítorí pé ẹnì kọ̀ọ̀kan wa ló ń dojú kọ àwọn ọ̀ràn tó fara jọ ohun tó ṣẹlẹ̀ yẹn lónìí. O láǹfààní láti wà níhà ọ̀dọ̀ Jèhófà bí Jèhófà ṣe ń fi hàn pé irọ́ ni ẹ̀sùn tí Sátánì fi kan òun. O lè gba Jèhófà gẹ́gẹ́ bí alákòóso rẹ kó o sì fi hàn pé òpùrọ ni Sátánì. (Sáàmù 73:28; Ka Òwe 27:11) Ó bani nínú jẹ́ pé lára ọ̀kẹ́ àìmọye àwọn èèyàn tó wà láyé, àwọn díẹ̀ ló máa ń pinnu pé àwọn á ṣe bẹ́ẹ̀. Ìyẹn ló mú kí ìbéèrè pàtàkì kan jẹ yọ pé, Ṣé lóòótọ́ ni Bíbélì fi kọ́ni pé Sátánì ló ń ṣàkóso ayé?

TA LÓ Ń ṢÀKÓSO AYÉ YÌÍ?

The hand of Satan offering Jesus all the governments and kingdoms of the world



Ǹjẹ́ Sátánì á fi gbogbo ìjọba ayé lọ Jésù tó bá jẹ́ pé wọn kì í ṣe tirẹ̀?



11, 12. (a) Báwo ni ìdẹwò tí Sátánì gbé ko Jésù lójú ṣe fi hàn pé Sátánì ni alákòóso ayé yìí? (b) Kí ló tun fi hàn pé Sátánì ni alákòóso ayé yìí?



11 Jésù ò jiyàn rẹ̀ rí pé Sátánì ni alákòóso ayé yìí. Nígbà kan, Sátánì fi “gbogbo ìjọba ayé àti ògo wọn hàn” Jésù lọ́nà iṣẹ́ ìyanu. Ó wá ṣèlérí fún Jésù pé: “Gbogbo nǹkan wọ̀nyí ni èmi yóò fi fún ọ dájúdájú bí ìwọ bá wólẹ̀, tí o sì jọ́sìn mi lẹ́ẹ̀kan ṣoṣo.” (Mátíù. 4:8, 9; Lúùkù 4:5, 6) Ronú nípa rẹ̀ ná. Ǹjẹ́ ohun tí Sátánì fi lọ Jésù yẹn ì bá jẹ́ ìdẹwò ká ní kì í ṣe Sátánì ló ń ṣàkóso lórí àwọn ìjọba ayé yìí? Jésù kò jiyàn pé ti Sátánì ni gbogbo ìjọba ayé yìí. Ká ní kì í ṣe Sátánì ni agbára tó wà lẹ́yìn àwọn ìjọba wọ̀nyẹn ni, ó dájú pé Jésù ì bá ti jẹ́ kó yé e pé wọn kì í ṣe tirẹ̀.



12 Dájúdájú, Jèhófà ni Ọlọ́run Olódùmarè, Ẹlẹ́dàá gbogbo àgbáyé tó lọ salalu. (Ìṣípayá 4:11) Ṣùgbọ́n kò sí ibi tí Bíbélì ti sọ pé Ọlọ́run tàbí Jésù Kristi ni alákòóso ayé yìí. Kódà, Jésù pe Sátánì ní “olùṣàkóso ayé yìí.” (Jòhánù 12:31; 14:30; 16:11) Bíbélì tún pe Sátánì Èṣù ní “ọlọ́run ètò àwọn nǹkan yìí.” (2 Kọ́ríǹtì 4:3, 4) Ohun tí àpọ́sítélì Jòhánù kọ nípa alátakò yìí, tàbí Sátánì, ni pé: “Gbogbo ayé wà lábẹ́ agbára ẹni burúkú náà.”—1 Jòhánù 5:19.

BÍ AYÉ SÁTÁNÌ YÓÒ ṢE DÀWÁTÌ



13. Kí nìdí tá a fi nílò ayé tuntun?



13 Bọ́dún ṣe ń gorí ọdún, bẹ́ẹ̀ layé ń di ibi eléwu sí i. Àwọn tí wọ́n ń jagun, àwọn olóṣèlú jẹgúdújẹrá, àwọn alágàbàgebè aṣáájú ẹ̀sìn àtàwọn ọ̀daràn tí wọ́n jẹ́ ọ̀dájú ló kún inú ayé. Wọ́n ti ba gbogbo nǹkan jẹ́. Bíbélì fi hàn pé àkókò ń bọ̀ tí Ọlọ́run á mú ayé búburú yìí kúrò; èyí á wáyé nígbà ogun Amágẹ́dọ́nì. Ayé tuntun òdodo á sì rọ́pò rẹ̀.—Ìṣípayá 16:14-16.



14. Ta ni Ọlọ́run yàn ṣe Ọba Ìjọba Rẹ̀, báwo sì ni Bíbélì ṣe sọ èyí tẹ́lẹ̀?



 14 Jésu Kristi ni Jèhófà Ọlọ́run yàn ṣe Ọba Ìjọba Rẹ̀ ọ̀run. Ní ọ̀pọ̀ ọdún sẹ́yìn, Bíbélì sọ tẹ́lẹ̀ pé: “Nitori a bi ọmọ kan fun wa, a fi ọmọkọnrin kan fun wa: ijọba yio si wà li ejika rẹ̀: a o si ma pe orukọ rẹ̀ ni . . . Ọmọ-Alade Alafia. Ijọba yio bi si i, alafia ki yio ni ipẹkun.” (Aísáyà 9:6, 7, Bibeli Mimọ) Jésù kọ́ àwọn ọmọ ẹ̀yìn rẹ̀ pé kí wọ́n máa gbàdúrà nípa ìjọba yìí pé: “Kí ìjọba rẹ dé. Kí ìfẹ́ rẹ ṣẹ, gẹ́gẹ́ bí ti ọ̀run, lórí ilẹ̀ ayé pẹ̀lú.” (Mátíù 6:10) Bá a ṣe máa rí i nínú ìwé yìí tó bá yá, Ìjọba Ọlọ́run yóò pa gbogbo ìjọba ayé yìí rún láìpẹ́, Ìjọba tirẹ̀ yóò wá rọ́pò gbogbo wọn. (Ka Dáníẹ́lì 2:44) Lẹ́yìn náà, Ìjọba Ọlọ́run yóò mú Párádísè wá sórí ilẹ̀ ayé.

AYÉ TUNTUN Ò NÍ PẸ́ DÉ MỌ́!

People singing, playing musical instruments, and enjoying life in the new world



15. Kí ni “ayé tuntun”?



15 Bíbélì fi dá wa lójú pe: “Ọ̀run tuntun àti ilẹ̀ ayé tuntun wà tí a ń dúró dè ní ìbámu pẹ̀lú ìlérí [Ọlọ́run], nínú ìwọ̀nyí ni òdodo yóò sì máa gbé.” (2 Pétérù 3:13; Aísáyà 65:17) Nígbà mìíràn, tí Bíbélì bá sọ̀rọ̀ nípa “ilẹ̀ ayé,” àwọn èèyàn inú rẹ̀ ló túmọ̀ sí. (Jẹ́nẹ́sísì 11:1) Nítorí náà, àwùjọ àwọn èèyàn tó rí ojú rere Ọlọ́run ni “ayé tuntun.”



16. Ẹ̀bùn tó ṣeyebíye wo ni Ọlọ́run máa fún àwọn tó bá ṣojú rere sí, kí sì la gbọ́dọ̀ ṣe tá a bá fẹ́ rí ẹ̀bùn náà gbà?



16 Jésù ṣèlérí pé nínú ayé tuntun tó ń bọ̀, awọn tó bá rí ojú rere Ọlórun yóò rí ẹ̀bùn “ìyè àìnípẹ̀kun” gbà. (Máàkù 10:30) Jọ̀wọ́, ṣí Bíbélì rẹ sí Jòhánù 3:16 àti Jòhánù 17:3, kó o sì ka ohun tí Jésù sọ pé a gbọ́dọ̀ ṣe ká tó lè ní ìyè àìnípẹ̀kun. Àwọn tó bá kúnjú ìwọ̀n láti gba ẹ̀bùn tó ṣeyebíye tí Ọlọ́run máa fúnni yìí yóò gbádùn ọ̀pọ̀ ìbùkún nínú Párádísè tó ń bọ̀. Ní báyìí, jẹ́ ká gbé àwọn ìbùkún náà yẹ̀ wò nínú Bíbélì.



17, 18. Báwo ló ṣe lè dá wa lójú pé àlàáfíà àti ààbò á wà níbi gbogbo lórí ilẹ̀ ayé?



 17 Ìwà ibi, ogun jíjà, ìwà ọ̀daràn àti ìwà ipá kò ní sí mọ́. “Ẹni burúkú kì yóò sì sí mọ́ . . . Ṣùgbọ́n àwọn ọlọ́kàn tútù ni yóò ni ilẹ̀ ayé.” (Sáàmù 37:10, 11) Àlàáfíà yóò wà nítorí pé ‘Ọlọ́run yóò mú kí ogun kásẹ̀ nílẹ̀ ní gbogbo ilẹ̀ ayé.’ (Sáàmù 46:9; Aísáyà 2:4) Nígbà náà ni “olódodo yóò rú jáde, àti ọ̀pọ̀ yanturu àlàáfíà títí òṣùpá kì yóò fi sí mọ́,” ìyẹn ni pé, àlàáfíà yóò wà títí láé!—Sáamù 72:7.



18 Inú ààbò làwọn olùjọsìn Jèhófà yóò máa gbé. Gbogbo ìgbà táwọn ọmọ Ísírẹ́lì ayé àtijọ́ bá gbọ́ràn sí Ọlọ́run lẹ́nu ní wọ́n máa ń gbé nínú ààbò. (Léfítíkù 25:18, 19) Ohun alárinrin ní yóò mà jẹ́ o, láti máa gbé nínú irú ààbò bẹ́ẹ̀ nínú Párádísè!—Ka Aísáyà 32:18; Míkà 4:4.



19. Báwo la ṣe mọ̀ pé oúnjẹ á pọ̀ rẹpẹtẹ nínú ayé tuntun Olọ́run?



19 Kò ní sí àìtó oúnjẹ. Onísáàmù kọ ọ́ lórin pé: “Ọ̀pọ̀ rẹpẹtẹ ọkà yóò wá wà lórí ilẹ̀; àkúnwọ́sílẹ̀ yóò wà ní orí àwọn òkè ńlá.” (Sáàmù 72:16) Jèhófà yóò bù kún àwọn olódodo, “ilẹ̀ ayé yóò [sì] máa mú èso rẹ̀ wá.”—Sáàmù 67:6.



20. Kí nìdí tó fi dá wa lójú pé gbogbo ilẹ̀ ayé yóò di Párádísè?



20 Gbogbo ilẹ̀ ayé yóò di Párádísè. Àwọn ilé tuntun tó jojú ní gbèsè àti ọgbà ẹlẹ́wà ni yóò wà lórí ilẹ̀ táwọn kọ̀lọ̀rọ̀sí ẹ̀dá ti bà jẹ́ yìí. (Ka Aísáyà 65:21-24; Ìṣípayá 11:18) Bọ́dún ti ń gorí ọdún, àwọn ibi táwọn èèyàn ń gbé á máa gbòòrò sí i títí tí gbogbo ilẹ̀ ayé yóò fi di ẹlẹ́wà tí yóò sì lọ́ràá bí ọgbà Édẹ́nì. Ọlọ́run ò ní ṣaláì ‘ṣí ọwọ́ rẹ̀ kí ó sì tẹ́ ìfẹ́ ọkàn gbogbo ohun alààyè lọ́rùn.’—Sáàmù 145:16.



21. Kí ló fi hàn pé àlàáfíà yóò wà láàárín èèyàn àtẹranko?



21 Àlàáfíà yóò wà láàárín èèyàn àti ẹranko. Ńṣe làwọn ẹranko ẹhànnà àtàwọn ẹran ilé yóò jọ máa jẹun. Kódà  nígbà yẹn, àwọn ọmọdé ò ní máa bẹ̀rù àwọn ẹranko tó ń ṣèèyàn léṣe nísinsìnyí mọ́.—Ka Aísáyà 11:6-9; 65:25.



22. Kí ló máa ṣẹlẹ̀ sí àìsàn?



22 Àìsàn yóò pòórá. Níwọ̀n bó ti jẹ pé Jésù Kristi ni Ọba Ìjọba Ọlọ́run, yóò ṣe ìwòsán tó pọ̀ gan-an ju èyí tó ṣe nígbà tó wà lórí ilẹ̀ ayé. (Mátíù 9:35; Máàkù 1:40-42; Jòhánù 5:5-9) Nígbà yẹn, “Kò [ní] sí olùgbé kankan tí yóò sọ pé: ‘Àìsàn ń ṣe mí.’”—Aísáyà 33:24; 35:5, 6.



23. Kí nìdí tí àjíǹde yóò fi mú wa lọ́kàn yọ̀?



23 Àwọn èèyàn wa tó ti kú yóò jí dìde wọn yóò sì nírètí pé àwọn ò ní kú mọ́. Gbogbo àwọn tí ń sùn nínú oorun ikú, tí wọ́n sì wà nínú ìrántí Ọlọrun, yóò jí dìde. Ní tòdodo, “àjíǹde àwọn olódodo àti àwọn aláìṣòdodo yóò wà.”—Ìṣe 24:15; Ka Jòhánù 5:28, 29.



24. Báwo ni èrò gbígbé nínú Párádísè lórí ilẹ̀ ayé ṣe rí lára rẹ?



24 Ọjọ́ ọ̀la tó dára rèǹtè-rente mà ló ń dúró de àwọn tó bá pinnu láti kẹ́kọ̀ọ́ nípa Jèhófà Ọlọ́run tó jẹ́ Ẹlẹ́dàá wa Atóbilọ́lá o, tí wọ́n sì pinnu láti sìn ín! Párádísè orí ilẹ̀ ayé tó ń bọ̀ yẹn ni Jésù tọ́ka sí nígbà tó ṣèlérí fún ẹni ibi tó kú lẹ́gbẹ̀ẹ́ rẹ̀ pé: “Ìwọ yóò wà pẹ̀lú mi ní Párádísè.” (Lúùkù 23:43) Ó ṣe pàtàkì pé ká kẹ́kọ̀ọ́ ohun púpọ̀ sí i nípa Jésù, ipasẹ̀ ẹni tí gbogbo ìbùkún yìí yóò fi ṣeé ṣe.




ORÍ KẸRIN

Ta Ni Jésù Kristi?



    Ipa àrà ọ̀tọ̀ wo ni Jésù ń kó?



    Ibo ló ti wá?



    Irú èèyàn wo ló jẹ́ nígbà tó wá sórí ilẹ̀ ayé?



1, 2. (a) Tẹ́nì kan bá kàn mọ orúkọ olókìkí èèyàn kan, kí nìdí tí kò fi túmọ̀ sí pé ó mọ̀ ọ́n délédélé? (b) Kí ni onírúurú nǹkan táwọn èèyàn ń sọ nípa ẹni tí Jésù jẹ́?



ÀÌMỌYE gbajúmọ̀ èèyàn ló wà láyé. Òdú làwọn kan, wọn kì í ṣàìmọ̀ fólóko ládùúgbò tí wọ́n ń gbé, nílùú wọn tàbí lórílẹ̀-èdè wọn. Ẹni àmọ̀káyé sì làwọn mìíràn. Àmọ́, ti pé ẹnì kan mọ orúkọ olókìkí èèyàn kan kò túmọ̀ sí pé ó mọ̀ ọ́n délédélé. Kò túmọ̀ sí pé o mọ gbogbo kúlẹ̀kúlẹ̀ nípa ẹni yẹn títí kan irú ẹni tó jẹ́ gan-an.



2 Bó tilẹ̀ jẹ́ pé nǹkan bí ẹgbàá ọdún [2,000] sẹ́yìn ni Jésù gbé lórí ilẹ̀ ayé, ibi gbogbo làwọn èèyàn ti ń gbọ́ ọ̀rọ̀ nípa rẹ̀. Ṣùgbọ́n ọ̀pọ̀ ni ò mọ ẹni tí Jésù jẹ́ gan-an. Àwọn kan sọ pé èèyàn rere kan ni Jésù wulẹ̀ jẹ́. Àwọn kan sọ pé wòlíì lásán ni. Ìgbàgbọ́ àwọn mìíràn sì ni pé Ọlọ́run ni Jésù ó sì yẹ kéèyàn máa sìn ín. Kí lèrò tìẹ, ṣé ó yẹ kéèyàn máa sìn Jésù?



3. Kí nìdí tó fi ṣe pàtàkì pé kó o mọ òtítọ́ nípa Jésù?



3 Ó ṣe pàtàkì pé kó o mọ òtítọ́ nípa Jésù. Kí nìdí? Ìdí ni pé Bíbélì sọ pé: “Èyí túmọ̀ sí ìyè àìnípẹ̀kun, gbígbà tí wọ́n bá ń gba ìmọ̀ ìwọ, Ọlọ́run tòótọ́ kan ṣoṣo náà sínú, àti ti ẹni tí ìwọ rán jáde, Jésù Kristi.” (Jòhánù 17:3) Kò sí àní-àní pé, tó o bá ní ìmọ̀ pípéye nípa Ọlọ́run àti Jésù Kristi, wàá ní ìyè àìnípẹ̀kun nínú Párádísè lórí ilẹ̀ ayé. (Jòhánù 14:6) Ìyẹn nìkan kọ́ o, Jésù fi àpẹẹrẹ tó dára  jù lọ lélẹ̀ nípa bó ṣe yẹ kéèyàn máa gbé ìgbésí ayé àti bó ṣe yẹ kéèyàn máa bá àwọn ẹlòmíràn lò. (Jòhánù 13:34, 35) Ohun tó jẹ́ òtítọ́ nípa Ọlọ́run la jíròrò ní Orí Kìíní ìwé yìí. Ní báyìí, jẹ́ ká ṣàyẹ̀wò ohun ti Bíbélì fi kọ́ni gan-an nípa Jésù Kristi.

MÈSÁYÀ TÍ ỌLỌ́RUN ṢÈLÉRÍ



4. Kí làwọn orúkọ oyè náà “Mèsáyà” àti “Kristi” túmọ̀ sí?



4 Ọ̀pọ̀ ọdún ṣáájú kí wọ́n tó bí Jésù ni Bíbélì ti sọ àsọtẹ́lẹ̀ pé Ọlọ́run yóò rán ẹnì kan wá gẹ́gẹ́ bí Mèsáyà, tàbí Kristi. Àwọn orúkọ oyè méjèèjì náà, “Mèsáyà” (tó wá látinú èdè Hébérù) àti “Kristi” (tó wá látinú èdè Gíríìkì), túmọ̀ sí “Ẹni Àmì Òróró.” Ọlọ́run  yóò fòróró yan Ẹni tó ṣèlérí yìí, ìyẹn ni pé, yóò yàn án sí ipò àrà ọ̀tọ̀ kan. Nínú àwọn orí kan tó ṣì wà níwájú nínú ìwé yìí, a óò kọ́ nípa ipa pàtàkì tí Jésù ń kó nínú mímú ìlérí Ọlọ́run ṣẹ. A óò tún kẹ́kọ̀ọ́ nípa àwọn ìbùkún tí Jésù lè mú bá wa nísinsìnyí pàápàá. Àmọ́ ṣá o, ó dájú pé, kí wọ́n tó bí Jésù, ọ̀pọ̀ ló ń ṣe kàyéfì pé, ‘Ta ni yóò jẹ́ Mèsáyà?’



5. Kí ló dá àwọn ọmọ ẹ̀yìn lójú nípa Jésù?



5 Ní ọ̀rúndún kìíní Sànmánì Kristẹni, ó dá àwọn ọmọ ẹ̀yìn Jésù ará Násárétì lójú pé Jésù ọ̀gá àwọn ni Mèsáyà tí Ọlọ́run ṣèlérí. (Jòhánù 1:41) Láìfọ̀rọ̀-sábẹ́-ahọ́n ni ọkùnrin kan tórúkọ rẹ̀ ń jẹ́ Pétérù, tó jẹ́ ọ̀kan lára àwọn ọmọ ẹ̀yìn sọ fún Jésù pé: “Ìwọ ni Kristi náà.” (Mátíù 16:16) Ṣùgbọ́n báwo ló ṣe dá àwọn ọmọ ẹ̀yìn wọ̀nyẹn lójú pé Jésù ni Mèsáyà tí Ọlọ́run ṣèlérí? Báwo ló ṣe lè dá àwa náà lójú?



6. Ṣàpèjúwe bí Jèhófà ṣe ran àwọn olóòótọ́ èèyàn lọ́wọ́ kí wọ́n lè dá Mèsáyà mọ̀.



6 Àwọn wòlíì Ọlọ́run tó gbé ayé ṣáájú Jésù sọ àsọtẹ́lẹ̀ ọ̀pọ̀ kúlẹ̀kúlẹ̀ nípa Mèsáyà. Àwọn kúlẹ̀kúlẹ̀ wọ̀nyí ló jẹ́ káwọn èèyàn dá Jésù mọ̀ nígbà tó dé. Jẹ́ ká ṣàpèjúwe rẹ̀ lọ́nà yìí: Ká sọ pé wọ́n rán ọ níṣẹ́ pé kó o lọ pàdé ẹnì kan tí o kò mọ̀ rí ní ibùdókọ̀ kan tàbí ní pápákọ̀ òfuurufú. Ǹjẹ́ ìṣòro dídá ẹni náà mọ̀ kò ní dín kù tẹ́nì kan bá ṣàpèjúwe bí ẹni náà ṣe rí fún ọ? Lọ́nà kan náà, Jèhófà ṣe kúlẹ̀kúlẹ̀ àlàyé nípa bí a ṣe lè dá Mèsáyà náà mọ̀ nínú Bíbélì, ó ṣe èyí nípa sísọ àsọtẹ́lẹ̀ ohun tí Mèsáyà náà yóò ṣe àti ohun tí yóò ṣẹlẹ̀ sí i. Ṣíṣẹ tí ọ̀pọ̀ àsọtẹ́lẹ̀ wọ̀nyí ṣẹ ló jẹ́ kí àwọn olóòótọ́ èèyàn dá Mèsáyà náà mọ̀ kedere.



7. Kí ni méjì lára àwọn àsọtẹ́lẹ̀ tó ṣẹ sára Jésù?



7 Gbé àpẹẹrẹ méjì péré yẹ̀ wò. Àpẹẹrẹ àkọ́kọ́ ni pé, ní èyí tó ju ọgọ́rùn-ún ọdún méje lọ kí wọ́n tó bí Ẹni tí  Ọlọ́run ṣèlérí yìí, wòlíì Míkà sọ àsọtẹ́lẹ̀ pé Bẹ́tílẹ́hẹ́mù tó jẹ́ ìlú kékeré kan ní ilẹ̀ Júdà ni wọn óò bí i sí. (Míkà 5:2) Ibo wá ni wọ́n bí Jésù sí? Ìlú yẹn gan-an ni! (Mátíù 2:1, 3-9) Àpẹẹrẹ kejì ni pé, ní ọ̀pọ̀ ọgọ́rùn-ún ọdún ṣáájú kí wọ́n tó bí Jésù, àsọtẹ́lẹ̀ tó wà ní Dáníẹ́lì 9:25 sọ ọdún tí Mèsáyà yóò fara hàn, ìyẹn ọdún 29 Sànmánì Kristẹni. * Ṣíṣẹ tí àwọn àsọtẹ́lẹ̀ wọ̀nyí àti ọ̀pọ̀ àsọtẹ́lẹ̀ mìíràn bẹ́ẹ̀ ṣẹ jẹ́ ẹ̀rí pé Jésù ni Mèsáyà tí Ọlọ́run ṣèlérí.

At Jesus’ baptism, God’s spirit descending like a dove to identify Jesus as the Messiah



Nígbà tí Jésù ṣèrìbọmi, ó di Mèsáyà tàbí Kristi



8, 9. Nígbà tí Jésù ṣèrìbọmi, kí lohun tó ṣẹlẹ̀ tó jẹ́ ẹ̀rí tó fi hàn pé òun ni Mèsáyà?



8 Ẹ̀rí mìíràn tó fi hàn pé Jésù ni Mèsáyà wáyé nígbà tó kù díẹ̀ kí ọdún 29 Sànmánì Kristẹni parí. Ọdún yẹn ni Jésù lọ bá Jòhánù Olùbatisí ní odò Jọ́dánì pé kó rí òun bọmi. Jèhófà ti ṣèlérí fún Jòhánù tẹ́lẹ̀tẹ́lẹ̀ pé yóò rí àmì kan tí yóò fi lè dá Mèsáyà mọ̀. Jòhánù sì rí àmì ọ̀hún nígbà tó ri Jésù bọmi. Bí Bíbélì ṣe sọ ọ́ rèé: “Lẹ́yìn tí a batisí rẹ̀, Jésù jáde lẹ́sẹ̀kẹsẹ̀ láti inú omi; sì wò ó! ọ̀run ṣí sílẹ̀, ó sì rí tí ẹ̀mí Ọlọ́run ń sọ̀kalẹ̀ bí àdàbà bọ̀ wá sórí rẹ̀. Wò ó! Pẹ̀lúpẹ̀lù, ohùn kan wá láti ọ̀run tí ó wí pé: ‘Èyí ni Ọmọ mi, olùfẹ́ ọ̀wọ́n, ẹni tí mo ti tẹ́wọ́ gbà.’” (Mátíù 3:16, 17) Lẹ́yìn tí Jòhánù rí ohun tó ṣẹlẹ̀ yìí, kò ṣiyèméjì kankan nípa pé Ọlọ́run ló rán Jésù. (Jòhánù 1:32-34) Ní ìṣẹ́jú tí Ọlọ́run tú ẹ̀mí rẹ̀, tàbí ipá ìṣiṣẹ́ rẹ̀ sórí Jésù lọ́jọ́ tó ṣèrìbọmi yẹn ló di Mèsáyà, tàbí Kristi, ẹni tí Ọlọ́run yàn láti jẹ Aṣáájú àti Ọba.—Aísáyà 55:4.



9 Àsọtẹ́lẹ̀ Bíbélì tó nímùúṣẹ àti ẹ̀rí tí Ọlọ́run fẹnu ara rẹ̀ jẹ́ fi hàn pé Jésù ni Mèsáyà tí Ọlọ́run ṣèlérí. Ṣùgbọ́n Bíbélì tún dáhùn ìbéèrè pàtàkì méjì mìíràn tá a máa ń béèrè nípa Jésù Kristi. Àwọn ìbéèrè náà ni: Ibo ni Jésù ti wá? Irú èèyàn wo ló sì jẹ́ nígbà tó wá sórí ilẹ̀ ayé?

 IBO NI JÉSÙ TI WÁ?



10. Ibo ni Bíbélì fi kọ́ni pé Jésù wà kó tó wá sórí ilẹ̀ ayé?



10 Bíbélì fi kọ́ni pé ọ̀run ni Jésù ń gbé kó tó wá sórí ilẹ̀ ayé. Míkà sọ àsọtẹ́lẹ̀ pé Bẹ́tílẹ́hẹ́mù la óò bí Mèsáyà sí. O tún sọ pé Mèsáyà ti wà “láti àwọn àkókò ìjímìjí.” (Míkà 5:2) Ọ̀pọ̀ ìgbà ni Jésù fúnra rẹ̀ sọ pé ọ̀run ni òun wà kí wọ́n tó bí òun gẹ́gẹ́ bí èèyàn. (Ka Jòhánù 3:13; 6:38, 62; 17:4, 5) Níwọ̀n bó ti jẹ́ ọ̀run ni Jésù ń gbé nítorí jíjẹ́ tó jẹ́ ẹ̀dá ẹ̀mí, ó ní àjọṣe àrà ọ̀tọ̀ pẹ̀lú Ọlọ́run.



11. Báwo ni Bíbélì ṣe fi hàn pé Jésù ni ààyò Ọmọ Jèhófà?



11 Jésù ni ààyò Ọmọ Jèhófà, ó sì nídìí tí Jèhófà fi kà á sí bẹ́ẹ̀. Ìdí kan ni pé Bíbélì pe Jésù ní “àkọ́bí nínú gbogbo ìṣẹ̀dá,” nítorí pé òun ni Ọlọ́run kọ́kọ́ dá. * (Kólósè 1:15) Ìdí mìíràn tó mú kí Ọlọ́run ka Ọmọ yìí sí ààyò ni pé, òun ni ‘Ọmọ bíbí kan ṣoṣo’ rẹ̀. (Jòhánù 3:16) Èyí túmọ̀ sí pé Jésù nìkan ni Ọlọ́run fọwọ́ ara rẹ̀ dá ní tààràtà. Òun nìkan tún ni Ọlọ́run lò nígbà tó ń dá gbogbo ohun mìíràn. (Kólósè 1:16) Bákan náà, a tún ń pe Jésù ní “Ọ̀rọ̀ náà.” (Jòhánù 1:14) Èyí jẹ́ ká mọ̀ pé ó jẹ́ agbọ̀rọ̀sọ fún Ọlọ́run nípa jíjẹ́ iṣẹ́ tí Bàbá rẹ̀ rán an sáwọn ọmọ rẹ̀ mìíràn, àtẹ̀dá ẹ̀mí àtẹ̀dá èèyàn.



12. Báwo la ṣe mọ̀ pé àkọ́bí Ọmọ Ọlọ́run kò bá Ọlọ́run dọ́gba?



12 Ǹjẹ́ àkọ́bí Ọmọ yìí bá Ọlọ́run dọ́gba, bí àwọn kan ṣe rò? Bíbélì ò kọ́ wa bẹ́ẹ̀ o. Nínú àwọn ìpínrọ̀ tó ṣáájú, a ti rí i pé ńṣe ni Ọlọ́run dá Ọmọ tá à ń sọ̀rọ̀ rẹ̀ yìí. Nípa bẹ́ẹ̀, ó ṣe kedere pé Ọmọ yìí ní ìbẹ̀rẹ̀, nígbà tó sì jẹ́ pé Jèhófà Ọlọ́run ní tiẹ̀ kò níbẹ̀rẹ̀ kò sì lópin. (Sáàmù 90:2) Ọmọ bíbí kan ṣoṣo yìí ò tiẹ̀ gbìyànjú ẹ̀ rí láti bá Bàbá rẹ̀ dọ́gba, oko kò sáà lè jẹ́ ti baba tọmọ kó máà láàlà. Bíbélì fi kọ́ni  lọ́nà tó ṣe kedere pé Bàbá tóbi ju Ọmọ lọ. (Ka Jòhánù 14:28; 1 Kọ́ríńtì 11:3) Jèhófà nìkan ni “Ọlọ́run Olódùmarè.” (Jẹ́nẹ́sísì 17:1) Nítorí náà, kò sẹ́ni kankan tó lè bá a dọ́gba. *



13. Bíbélì sọ pé Ọmọ Ọlọ́run jẹ́ “àwòrán Ọlọ́run tí a kò lè rí,” kí nìyẹn túmọ̀ sí?



13 Àìlóǹkà ọdún ṣáájú kí Ọlọ́run tó dá ọ̀run, ìràwọ̀ àti ilẹ̀ ayé ni Jèhófà àti àkọ́bí Ọmọ rẹ̀ fi jọ wà pa pọ̀. O ò rí i pé wọ́n á fẹ́ràn ara wọn gan-an ni! (Jòhánù 3:35; 14:31) Ààyò Ọmọ yìí jọ Bàbá rẹ̀ púpọ̀. Ìdí nìyẹn tí Bíbélì fi sọ pé Ọmọ yìí ni “àwòrán Ọlọ́run tí a kò lè rí.” (Kólósè 1:15) Gẹ́gẹ́ bí ọmọ èèyàn kan ṣe lè fàwọn ohun kan jọ bàbá rẹ̀ gan-an, bẹ́ẹ̀ ni Ọmọ tó ń gbé lọ́run yìí jọ Bàbá rẹ̀ nítorí pé ó ní àwọn ànímọ́ tí Bàbá rẹ̀ ní, ó sì fìwà jọ ọ́.



14. Báwo ni Ọmọ bíbí kan ṣoṣo Jèhófà ṣe di ẹni tí wọ́n bí gẹ́gẹ́ bí èèyàn?



14 Ọmọ bíbí kan ṣoṣo Jèhófà yìí fínnúfíndọ̀ fi ọ̀run sílẹ̀ ó sì wá gbé orí ilẹ̀ ayé gẹ́gẹ́ bí èèyàn. Ṣùgbọ́n o lè máa ṣe kàyéfì pé, ‘Báwo ni wọ́n ṣe lè bí ẹ̀dá ẹ̀mí gẹ́gẹ́ bí èèyàn?’ Iṣẹ́ ìyanu ni Jèhófà fi ṣe èyí. Ńṣe ló mú àkọ́bí Ọmọ rẹ̀ yìí kúrò lọ́run tó sì fi ìwàláàyè rẹ̀ sínú ilé ọlẹ̀ wúńdíá Júù kan tó ń jẹ́ Màríà. Ẹ̀dá èèyàn kankan kò bá Màríà ní ìbálòpọ̀. Nípa bẹ́ẹ̀, ẹni pípé ni ọmọ tí Màríà bí, ó sì sọ ọ́ ní Jésù.—Lúùkù 1:30-35.

IRÚ ÈÈYÀN WO NI JÉSÙ NÍGBÀ TÓ WÁ SÓRÍ ILẸ̀ AYÉ?

Jesus preaching to people in a home



15. Kí nìdí tá a fi lè sọ pé ipasẹ̀ Jésù la gbà mọ Jèhófà dunjú?



15 Àwọn ohun tí Jésù sọ àtàwọn ohun tó ṣe nígbà tó wà lórí ilẹ̀ ayé jẹ́ ká mọ̀ ọ́n dáadáa. Yàtọ̀ síyẹn, ipasẹ̀ Jésù la gbà mọ Jèhófà dunjú. Báwo ló ṣe rí bẹ́ẹ̀? Rántí pé Ọmọ yìí jọ Bàbá rẹ̀ láìkù síbì kan. Ìdí nìyẹn tí Jésù fi sọ fún  ọ̀kan lára àwọn ọmọ ẹ̀yìn rẹ̀ pé: “Ẹni tí ó ti rí mi ti rí Baba pẹ̀lú.” (Jòhánù 14:9) Àwọn ìwé Bíbélì mẹ́rin tá a mọ̀ sí àwọn ìwé Ìhìn Rere, ìyẹn Mátíù, Máàkù, Lúùkù àti Jòhánù jẹ́ ká mọ ọ̀pọ̀ nǹkan nípa ìgbésí ayé Jésù Kristi, ìgbòkègbodò rẹ̀ àti ìwà rẹ̀.



16. Kí ni lájorí iṣẹ́ Jésù, ti ta sì ni iṣẹ́ ọ̀hún?



16 “Olùkọ́” làwọn èèyàn mọ Jésù sí. (Jòhánù 1:38; 13:13) Kí ló fi kọ́ni? Lájorí iṣẹ́ rẹ̀ ni “ìhìn rere ìjọba náà,” tí í ṣe Ìjọba Ọlọ́run tó wà lọ́run tí yóò ṣàkóso gbogbo ayé, tí yóò sì mú ìbùkún tí kò lópin bá àwọn èèyàn tó bá ṣègbọràn. (Mátíù 4:23) Ta ló ni iṣẹ́ tí Jésù ṣe yìí? Ohun tí Jésù fẹnu ara rẹ̀ sọ ni pé: “Ohun tí mo fi ń kọ́ni kì í ṣe tèmi, ṣùgbọ́n ó jẹ́ ti ẹni tí ó rán mi,” ìyẹn Jèhófà. (Jòhánù 7:16) Jésù mọ̀ pé Bàbá òun fẹ́ káwọn èèyàn gbọ́ ìhìn rere Ìjọba Ọlọ́run. Ní Orí Kẹjọ, a óò kẹ́kọ̀ọ́ sí i nípa Ìjọba Ọlọ́run àti ohun tí yóò gbé ṣe.

Jesus preaching to a fisherman



17. Ibo ni Jésù ti máa ń kọ́ àwọn èèyàn lẹ́kọ̀ọ́, kí sì nìdí tó fi lo ara rẹ̀ tó bẹ́ẹ̀ láti kọ́ àwọn ẹlòmíràn?



17 Ibo ni Jésù ti máa ń kọ́ àwọn èèyàn lẹ́kọ̀ọ́? Ibikíbi tó bá ti rí wọn ni, ì bàá jẹ́ ní àrọko, nínú ìlú ńlá tàbí ní abúlé, ní ọjà tàbí ní ilé àwọn èèyàn. Jésù ò retí pé káwọn èèyàn wá bá òun. Ńṣe ló lọ bá wọn fúnra rẹ̀. (Máàkù 6:56; Lúùkù 19:5, 6) Kí ló dé tí Jésù fi lo ara rẹ̀ tó bẹ́ẹ̀ tó sì lo èyí tó pọ̀ jù nínú àkókò rẹ̀ láti wàásù àti láti kọ́ àwọn èèyàn? Ìdí ni pé ohun tí Ọlọ́run fẹ́ kó ṣe nìyẹn. Gbogbo ìgbà sì ni Jésù máa ń ṣe ìfẹ́ Bàbá rẹ̀. (Jòhánù 8:28, 29) Ṣùgbọ́n, ìdí mìíràn wà tí Jésù fi wàásù. Ìdí náà ni pé tó bá rí ọ̀pọ̀ èèyàn tí wọ́n wá bá a, ńṣe ni àánú wọn máa ń ṣe é. (Ka Mátíù 9:35, 36) Àwọn aṣáájú ẹ̀sìn wọn tó yẹ kí wọ́n máa kọ́ wọn ní òtítọ́ nípa Ọlọ́run àti nípa ohun tí Ọlọ́run ní lọ́kàn láti ṣe pa wọ́n tì, wọ̀n ò kọ́ wọn. Jésù mọ̀ pé ó ṣe pàtàkì gan-an kí àwọn èèyàn náà gbọ́ ìhìn rere Ìjọba Ọlọ́run.



18. Nínu àwọn ànímọ́ Jésù, èwo lo wù ọ́ jù?



 18 Ọlọ́yàyà èèyàn ni Jésù ó sì lójú àánú. Abájọ táwọn èèyàn fi máa ń sún mọ́ ọn. Ó tún jẹ́ onínúure. Kódà, ńṣe lara àwọn ọmọdé máa ń balẹ̀ pẹ̀sẹ̀ tí wọ́n bá wà lọ́dọ̀ rẹ̀. (Máàkù 10:13-16) Jésù kì í ṣe ojúsàájú ẹnì kankan. Ó kórìíra ìwà ìbàjẹ́ àti kéèyàn máa gbé ẹ̀bi fún aláre. (Mátíù 21:12, 13) Lákòókò táwọn èèyàn kì í fi bẹ́ẹ̀ buyì fún àwọn obìnrin, tó sì jẹ́ pé ìwọ̀nba àǹfààní díẹ̀ làwọn obìnrin máa ń ní láwùjọ, ọ̀nà tí Jésù gbà bá àwọn obìnrin lò ní tiẹ̀ buyì kún wọn. (Jòhánù 4:9, 27) Ìwà ìrẹ̀lẹ̀ Jésù kì í ṣe ti ojú ayé lásán. Nígbà kan, ó fọ ẹsẹ̀ àwọn àpọ́sítélì rẹ̀, iṣẹ́ tó jẹ pé àwọn ìránṣẹ́ tó rẹlẹ̀ ló máa ń ṣe é.

Jesus reaching out to touch and heal the sick



Jésù wàásù fún àwọn èèyàn níbikíbi tó bá ti rí wọn



19. Àpẹẹrẹ wo ló fi hàn pé Jésù máa ń mọ ìṣòro àwọn ẹlòmíràn lára?



19 Jésù máa ń mọ ìṣòro àwọn ẹlòmíràn lára. Ó máa ń hàn pé òótọ́ lọ̀rọ̀ yìí nígbà tó bá wo àwọn èèyàn sàn lọ́nà iṣẹ́ ìyanu bí ẹ̀mí Ọlọ́run ti fún un lágbára. (Mátíù 14:14) Bí àpẹẹrẹ, ọkùnrin kan tó ní àrùn ẹ̀tẹ̀ wá sọ́dọ̀  Jésù ó sì sọ fún un pé: “Bí ìwọ bá sáà ti fẹ́ bẹ́ẹ̀, ìwọ lè mú kí èmi mọ́.” Jésù mọ ìrora tí ọkùnrin yìí ní lára. Àánú rẹ ṣe é, ló bá na ọwọ́ rẹ̀, ó fi kan án, ó sì sọ pé: “Mo fẹ́ bẹ́ẹ̀. Kí ìwọ mọ́.” Bí ara ọkùnrin náà ṣe yá nìyẹn o! (Máàkù 1:40-42) Ǹjẹ́ o lè sọ bí inú ọkùnrin yẹn á ṣe dùn tó?

Ó JẸ́ OLÓÒÓTỌ́ TÍTÍ DÓPIN



20, 21. Báwo ni Jésù ṣe fi àpẹẹrẹ lélẹ̀ lórí ọ̀ràn ṣíṣègbọràn sí Ọlọ́run láìyẹsẹ̀?



20 Jésù ló fi àpẹẹrẹ tó dára jù lọ lélẹ̀ tó bá kan ọ̀ràn ṣíṣègbọràn sí Ọlọ́run láìyẹsẹ̀. Nínú gbogbo onírúurú ipò tó bá ara rẹ̀ àti onírúurú àtakò táwọn èèyàn gbé kò ó lójú àti ìyà tí wọ́n fi jẹ ẹ́, ó jẹ́ olóòótọ́ sí Bàbá rẹ̀ ọ̀run. Nígbà tí Sátánì dẹ Jésù wò, gbọn-in gbọn-in ni Jésù dúró, kò gbà kí ìdẹwò Sátánì borí òun. (Mátíù 4:1-11) Nígbà kan, àwọn ìbátan Jésù ò gbà á gbọ́, wọ́n tiẹ̀ sọ pé “Orí rẹ̀ ti yí.” (Máàkù 3:21) Ṣùgbọ́n Jésù ò jẹ́ kí wọ́n darí òun, iṣẹ́ tí Ọlọ́run fi rán an ló ń ṣe lọ. Táwọn alátakò Jésù bá rí Jésù  fín tí wọ́n sì fìyà jẹ ẹ́, ńṣe ló máa ń kó ara rẹ̀ níjàánu, kò gbìyànjú rẹ̀ rí láti gbẹ̀san lára àwọn alátakò rẹ̀.—1 Pétérù 2:21-23.



21 Jésù jẹ́ olóòótọ́ títí táwọn ọ̀tá rẹ̀ fi fi ikú oró pa á. (Ka Fílípì 2:8) Tiẹ̀ ronú ná nípa ohun tí Jésù fara dà ní ọjọ́ tó lò kẹ́yìn lórí ilẹ̀ ayé. Wọ́n fàṣẹ ọba mú un, àwọn ẹlẹ́rìí èké fẹ̀sùn irọ́ kàn án, àwọn adájọ́ onímàgòmágó dá a lẹ́bi, àwọn èèyàn fi ṣe ẹlẹ́yà, àwọn sójà sì dá a lóró. Jésù mí èémí ìkẹyìn lórí igi oró tí wọ́n kàn án mọ́, ó sì kígbe pé: “A ti ṣe é parí!” (Jòhánù 19:30) Àmọ́, ní ọjọ́ kẹta tó kú, Bàbá rẹ̀ ọ̀run jí i dìde gẹ́gẹ́ bí ẹ̀dá ẹ̀mí. (1 Pétérù 3:18) Lẹ́yìn ọ̀sẹ̀ díẹ̀, ó padà sí ọ̀run. Nígbà tó débẹ̀, ó “jókòó ní ọwọ́ ọ̀tún Ọlọ́run” ó sì ń dúró di ìgbà tí Ọlọ́run yóò sọ ọ́ di ọba.—Hébérù 10:12, 13.



22. Àǹfààní wo ni jíjẹ́ tí Jésù jẹ olóòótọ́ títí tó fi kú mú wá?



22 Àǹfààní wo ni jíjẹ́ tí Jésù jẹ olóòótọ́ títí tó fi kú mú wá? Ikú Jésù ló mú kí àǹfààní láti wà láàyè títí láé nínú Párádísè lórí ilẹ̀ ayé ṣeé ṣe, gẹ́gẹ́ bí ohun tí Ọlọ́run ní lọ́kàn níbẹ̀rẹ̀. Bí ikú Jésù ṣe mú kí ìyẹn ṣeé ṣe la óò gbé yẹ̀ wò nínú orí tó kàn.






ORÍ KARÙN-ÚN

Ìràpadà—Ẹ̀bùn Tó Ṣeyebíye Jù Lọ Tí Ọlọ́run Fúnni



    Kí ni ìràpadà?



    Báwo ni Ọlọ́run ṣe pèsè rẹ̀?



    Àǹfààní wo ló lè ṣe fún ọ́?



    Báwo lo ṣe lè fi hàn pé o mọrírì rẹ̀?



1, 2. (a) Kí la fi ń díwọ̀n bí ẹ̀bùn kan ṣe ṣeyebíye tó? (b) Kí nìdí tá a fi lè sọ pé nínú gbogbo ẹ̀bùn tó ṣeé ṣe kó o rí gbà, ìràpadà ló ṣeyebíye jù lọ?



NÍNÚ gbogbo ẹ̀bùn tó o ti gbà rí, èwo ló ṣeyebíye jù lọ lójú rẹ? Kò dìgbà tí ẹ̀bùn kan bá jẹ́ olówó ńlá kó tó lè ṣe pàtàkì sẹ́ni tá a fún. Ó ṣe tán, kì í ṣe bí owó ẹ̀bùn kan bá ṣe tó la fi ń díwọ̀n bí ẹ̀bùn náà ṣe ṣe pàtàkì tó. Kàkà bẹ́ẹ̀, tí ẹ̀bùn kan bá fi lè mú inú rẹ dùn tàbí tó bọ́ sí àkókò tó o nílò rẹ̀, a jẹ́ pé ó ṣeyebíye fún ọ nìyẹn.



2 Ẹ̀bùn kan wà tó ta yọ gbogbo ẹ̀bùn. Ọlọ́run ló fún aráyé lẹ́bùn ọ̀hún. Ọ̀pọ̀ ẹ̀bùn ni Jèhófà fún wa, àmọ́, èyí tó ṣeyebíye jù lọ nínú gbogbo wọn ni ẹbọ ìràpadà Jésù Kristi tí í ṣe Ọmọ rẹ̀. (Ka Mátíù 20:28) Bí a ó ti rí i nínú orí tá à ń kà yìí, nínú gbogbo ẹ̀bùn tó ṣeé ṣe kó o rí gbà, ìràpadà ló ṣeyebíye jù lọ nítorí pé, ó lè fún ọ ní ayọ̀ tó ga, ó sì lè jẹ́ kó o ní ohun tó ṣe pàtàkì jù lọ tó o nílò. Ní tòdodo, ìràpadà ni ọ̀nà tó ga jù lọ tí Jèhófà gbà fìfẹ́ rẹ̀ hàn.

 KÍ NI ÌRÀPADÀ?



3. Kí ni ìràpadà, kí sì ni ohun tá a gbọ́dọ̀ mọ̀ ká tó lè mọ ìdí tí ìràpadà fi jẹ́ ẹ̀bùn tó ṣeyebíye fún wa?



3 Ní ṣókí, ìràpadà lohun tí Jèhófà lò láti dá aráyé nídè tàbí láti gbà aráyé sílẹ̀ lọ́wọ́ ẹ̀ṣẹ̀ àti ikú. (Éfésù 1:7) Ká tó lè lóye ẹ̀kọ́ Bíbélì yìí, a ní láti ronú nípa ohun tó ṣẹlẹ̀ ní ọgbà Édẹ́nì. Tá a bá mọ ohun tí Ádámù pàdánù nígbà tó dẹ́sẹ̀ nìkan la fi lè mọ ìdí tí ìràpadà fi jẹ́ ẹ̀bùn tó ṣeyebíye fún wa.



4. Àǹfààní wo ni Ádámù rí látinú jíjẹ́ tó jẹ ẹ̀dá èèyàn pípé?



4 Nígbà tí Jèhófà dá Ádámù, ó fún un ní ohun kan tó ṣeyebíye gidigidi, ìyẹn ni, ìwàláàyè ẹ̀dá èèyàn pípé. Gbé àǹfààní tí ìyẹn jẹ́ kí Ádámù ní yẹ̀ wò. Nítorí pé ara pípé àti ọpọlọ pípé ni Ọlọ́run fún un, kò ní ṣàìsàn, kò ní darúgbó, kò sì ní kú. Nítorí pé ó jẹ́ èèyàn pípé, ó ní àjọṣe tó ṣàrà ọ̀tọ̀ pẹ̀lú Jèhófà. Bíbélì sọ pé Ádámù jẹ́ “ọmọkùnrin Ọlọ́run.” (Lúùkù 3:38) Nípa bẹ́ẹ̀, Ádámù ní àjọṣe tímọ́tímọ́ pẹ̀lú Jèhófà Ọlọ́run, bí àjọṣe tó máa ń wà láàárín bàbá onífẹ̀ẹ́ àti ọmọ rẹ̀. Jèhófà máa ń bá ọmọ rẹ̀ yìí tó wà lórí ilẹ̀ ayé sọ̀rọ̀, ó fún un ní iṣẹ́ aláyọ̀ ó sì jẹ́ kó mọ ohun tó fẹ́ kó ṣe.—Jẹ́nẹ́sísì 1:28-30; 2:16, 17.



5. Kí ló túmọ̀ sí nígbà tí Bíbélì sọ pé a dá Ádámù “ní àwòrán Ọlọ́run”?



5 A dá Ádámù “ní àwòrán Ọlọ́run.” (Jẹ́nẹ́sísì 1:27) Ìyẹn ò túmọ̀ sí pé bí ìrísí Ọlọ́run ṣe rí gẹ́lẹ́ ni ìrísí Ádámù ṣe rí o. A kẹ́kọ̀ọ́ ní Orí Kìíní ìwé yìí pé ẹni ẹ̀mí téèyàn ò lè rí ni Jèhófà. (Jòhánù 4:24) Nítorí náà, Jèhófà kì í ṣe ẹlẹ́ran ara òun ẹ̀jẹ̀ bíi tiwa. Ohun tó túmọ̀ sí pé Ọlọ́run dá Ádámù ní àwòrán ara rẹ̀ ni pé, ó dá àwọn ànímọ́ kan tó ní mọ́ Ádámù, àwọn bí ìfẹ́, ọgbọ́n, ìdájọ́ òdodo àti agbára. Ọ̀nà pàtàkì mìíràn tí Ádámù gbà dà bí bàbá rẹ̀ ni pé, ó ní òmìnira láti yan ohun tó wù ú. Ìyẹn ni Ádámù ò fi dà bí irin iṣẹ́ tó jẹ́ pé iṣẹ́ kan  ṣoṣo tí wọ́n tìtorí rẹ̀ ṣe é ló lè ṣe. Kàkà bẹ́ẹ̀, ó lè fúnra rẹ̀ ṣe ìpinnu ó sì lè yan èyí tó wù ú láàárín ohun tó tọ́ àtohun tí kò tọ́. Ká ní Ádámù pinnu láti ṣe ìgbọràn sí Ọlọ́run ni, ì bá wà láàyè títí láé nínú Párádísè lórí ilẹ̀ ayé.



6. Nígbà tí Ádámù ṣàìgbọràn sí Ọlọ́run, kí ló pàdánù, báwo lèyí si ṣe kan àwa ọmọ rẹ̀?



6 Nípa báyìí, ó ṣe kedere pé nígbà tí Ádámù ṣàìgbọràn sí Ọlọ́run tí Ọlọ́run sì dájọ́ ikú fún un, àdánù ńláǹlà ni èyí mú bá a. Ẹ̀ṣẹ̀ rẹ̀ mú kó pàdánù ìwàláàyè ẹ̀dá èèyàn pípé àti gbogbo ìbùkún tó jẹ mọ́ ọn. (Jẹ́nẹ́sísì 3:17-19) Ó bani nínú jẹ́ pé, ara rẹ̀ nìkan kọ́ ni Ádámù gbé ìwàláàyè iyebíye yìí sọ nù fún, ó gbé e sọ nù fáwọn ọmọ rẹ̀ ẹ̀yìnwá ọ̀la pẹ̀lú. Ọ̀rọ̀ Ọlọ́run sọ pé: “Ẹ̀ṣẹ̀ . . . tipasẹ̀ ènìyàn kan [ìyẹn Ádámù] wọ ayé àti ikú nípasẹ̀ ẹ̀ṣẹ̀, ikú sì tipa báyìí tàn dé ọ̀dọ̀ gbogbo ènìyàn nítorí pé gbogbo wọn ti dẹ́ṣẹ̀.” (Róòmù 5:12) Bẹ́ẹ̀ ni, gbogbo wa ti jogún ẹ̀ṣẹ̀ láti ọ̀dọ̀ Ádámù. Ìdí nìyẹn tí Bíbélì fi sọ pé ó “ta” ara rẹ̀ àtàwọn ọmọ rẹ̀ lẹ́rú fún ẹ̀ṣẹ̀ àti ikú. (Róòmù 7:14) Kò sí ìrètí kankan fún Ádámù àti Éfà, nítorí pé ṣe ni wọ́n mọ̀ọ́mọ̀ ṣàìgbọràn sí Ọlọ́run. Àmọ́, ṣé kò sí ìrètí kankan fún àwa tá a jẹ́ ọmọ wọn ni?



7, 8. Nǹkan méjì wo ni ìràpadà jẹ́?



7 Ìràpadà ni Jèhófà lò láti fi gba aráyé sílẹ̀. Kí ni ìràpadà jẹ́? Nǹkan méjì ni ìràpadà jẹ́. Àkọ́kọ́, ìràpadà jẹ́ iyekíye téèyàn san kí wọ́n lè dá ẹnì kan sílẹ̀ tàbí iyekíye téèyàn san láti fi gba nǹkan kan padà. Àpẹẹrẹ èyí ni iye owó táwọn gbọ́mọgbọ́mọ bá béèrè kí wọ́n lè fi ẹnì kan tí wọ́n gbé sílẹ̀. Ìkejì, ìràpadà jẹ́ iye kan tí ó kájú ohun tẹ́nì kan bà jẹ́ tàbí ohun tó yá. Ìyẹn ni wọ́n fi máa ń sọ pé, ‘igbá tá a bá fi yá ọkà la fi ń san án.’ Bí àpẹẹrẹ, tẹ́nì kan bá fi agolo mílíìkì yá ìrẹsì, ìwọ̀n tó  ṣe rẹ́gí pẹ̀lú ẹ̀kún agolo mílíìkì náà ló gbọ́dọ̀ fi san án padà.



8 Báwo la ṣe lè san iye tó lè kájú ohun bàǹtà-banta tí Ádámù gbé sọ nù fún gbogbo wa ká sì bọ́ lóko ẹrú ẹ̀ṣẹ̀ àti ikú? Jẹ́ ká gbé ìràpadà tí Jèhófà pèsè yẹ̀ wò àti àǹfààní tó lè ṣe fún ọ.

BÍ JÈHÓFÀ ṢE PÈSÈ ÌRÀPADÀ NÁÀ



9. Irú ìràpadà wo lá nílò?



9 Níwọ̀n bó ti jẹ́ pé ìwàláàyè ẹ̀dá èèyàn pípé la pàdánù, kò sí ìwàláàyè ẹ̀dá ènìyàn aláìpé kankan tó lè rà á padà. (Sáàmù 49:7, 8) Ìràpadà tí ó dọ́gba pẹ̀lú ìwàláàyè pípé tá a pàdánù la nílò. Èyí wà ní ìbámu pẹ̀lú ìlànà ìdájọ́ òdodo pípé tá a rí nínú Ọ̀rọ̀ Ọlọ́run, tó sọ pé: “Ọkàn fún ọkàn.” (Diutarónómì 19:21) Nítorí náà, kí ló máa ṣe rẹ́gí pẹ̀lú ọkàn ẹ̀dá èèyàn pípé, tàbí ìwàláàyè pípé tí Ádámù gbé sọ nù? Ìwàláàyè ẹ̀dá èèyàn pípé mìíràn ló máa jẹ́ “ìràpadà tí ó ṣe rẹ́gí” tá a nílò.—1 Tímótì 2:6.



10. Báwo ni Jèhófà ṣe pèsè ìràpadà?



10 Báwo wá ni Jèhófà ṣe pèsè ìràpadà náà? Ó pèsè rẹ̀ nípa rírán ọ̀kan lára àwọn ọmọ rẹ̀ tó jẹ́ ẹ̀dá ẹ̀mí wá sórí ilẹ̀ ayé. Ṣùgbọ́n Jèhófà ò kàn rán ẹ̀dá ẹ̀mí èyíkéyìí. Ẹ̀dá ẹ̀mí tó ṣeyebíye sí i jù lọ ló rán, ìyẹn Ọmọ bíbí rẹ̀ kan ṣoṣo. (Ka 1 Jòhánù 4:9, 10) Ńṣe ni Ọmọ yìí fínnúfíndọ̀ fi ọ̀run tí í ṣe ilé rẹ̀ sílẹ̀. (Fílípì 2:7) A kẹ́kọ̀ọ́ ní Orí Kẹrin ìwé yìí pé ṣe ni Jèhófà ṣe iṣẹ́ ìyanu nígbà tó mú Ọmọ yìí kúrò lọ́run tó sì fi ìwàláàyè rẹ̀ sínú ilé ọlẹ̀ Màríà. Nípasẹ̀ ẹ̀mí mímọ́ Ọlọ́run, Màríà bí Jésù gẹ́gẹ́ bí ẹ̀dá èèyàn pípé. Nítorí náà, Jésù kì í ṣe ẹlẹ́ṣẹ̀.—Lúùkù 1:35.

Jesus’ agonizing death on a torture stake



Jèhófà fi Ọmọ bíbí rẹ̀ kan ṣoṣo rà wá pa dà



11. Báwo ni ẹnì kan ṣoṣo ṣe lè san ìràpadà fún ọ̀kẹ́ àìmọye ọmọ aráyé?



11 Báwo lẹnì kan ṣoṣo ṣe lè san ìràpadà fún ọ̀kẹ́ àìmọye  ọmọ aráyé? Ó dára, báwo ni ọ̀kẹ́ àìmọye ọmọ aráyé ṣe di ẹlẹ́ṣẹ̀? Rántí pé ẹ̀ṣẹ̀ tí Ádámù dá ló fi gbé ìwàláàyè ẹ̀dá èèyàn pípé sọ nù. Nípa bẹ́ẹ̀, kò lè fún àwọn ọmọ rẹ̀ ní ogún ìwàláàyè ẹ̀dá èèyàn pípé. Ẹ̀ṣẹ̀ àti ikú nìkan ló fi sílẹ̀ fún wọn gẹ́gẹ́ bí ogún. Ṣùgbọ́n Jésù, tí Bíbélì pè ní “Ádámù ìkẹyìn,” ní ìwàláàyè ẹ̀dá èèyàn pípé ní tiẹ̀, kò sì dẹ́ṣẹ̀ rí. (1 Kọ́ríńtì 15:45) A lè sọ pé ńṣe ni Jésù rọ́pò Ádámù kó bàa lè gbà wá là. Nípa fífi ìwàláàyè pípé rẹ̀ rúbọ tàbí nípa fífi lélẹ̀ pẹ̀lú ìgbọràn tí kò yingin sí Ọlọ́run, Jésù san ohun tí ẹ̀ṣẹ̀ Ádámù náni. Bí Jésù ṣe jẹ́ káwọn ọmọ Ádámù nírètí nìyẹn.—Róòmù 5:19; 1 Kọ́ríńtì 15:21, 22.



12. Ẹ̀rí wo ni ìyà tí Jésù jẹ fi hàn?



12 Bíbélì sọ kúlẹ̀kúlẹ̀ ìyà tí Jésù fara dà kó tó kú. Àwọn èèyàn nà án lọ́nà rírorò, wọ́n kàn án mọ́gi níkàn ìkà, ó sì kú ikú oró lórí igi. (Jòhánù 19:1, 16-18, 30; Àfikún, “Ìdí Táwọn Kristẹni Tòótọ́ Kì Í Fi Í Lo Àgbélébùú Nínú Ìjọsìn”.) Kí ló dé tó fi pọn dandan kí Jésù jìyà tó bẹ́ẹ̀? Tó bá yá, a óò rí i ní orí kan nínú ìwé yìí pé Sátánì sọ fún Jèhófà pé bóyá ni ẹ̀dá èèyàn kankan tó jẹ́ ìránṣẹ́ rẹ̀ á lè jẹ́ olóòótọ́ sí i lábẹ́ àdánwò. Jésù fi hàn pé irọ́ ni Sátánì ń pa nípa fífi ìṣòtítọ́ fara da ìyà tó pọ̀ gan-an. Jésù fi hàn pé ohunkóhun tó wù kí Èṣù ṣe, èèyàn pípé tó ní òmìnira láti yan ohun tó wù ú lè jẹ́ olóòótọ́ sí Ọlọ́run láìkù síbì kan. O ò rí i pé inú Jèhófà á dùn gan-an nígbà tí Ọmọ rẹ̀ ọ̀wọ́n jẹ́ olóòótọ́ sí i!—Òwe 27:11.



13. Báwo la ṣe san ìràpadà?



13 Báwo la ṣe san ìràpadà náà? Ní ọjọ́ kẹrìnlá oṣù Nísàn, ọdún 33 Sànmánì Kristẹni lórí kàlẹ́ńdà àwọn Júù, Jèhófà fàyè gba àwọn èèyàn kí wọ́n pa Ọmọ rẹ̀ tí kì í ṣe ẹlẹ́ṣẹ̀. Jésù tipa bẹ́ẹ̀ fi ìwàláàyè ẹ̀dá èèyàn pípé rẹ̀ rúbọ “lẹ́ẹ̀kan ṣoṣo láìtún tún un ṣe mọ́ láé.” (Hébérù 10:10) Jèhófà jí Jésù dìde gẹ́gẹ́ bí ẹ̀dá ẹ̀mí ní ọjọ́ kẹta tó kú.  Nígbà tí Jésù padà dé ọ̀run, ó fún Jèhófà ní ìtóye ìwàláàyè ẹ̀dá èèyàn pípé rẹ̀ tó fi rúbọ gẹ́gẹ́ bí ìràpadà fún ẹ̀ṣẹ̀ àwọn ọmọ Ádámù. (Hébérù 9:24) Jèhófà gba ìtóye ẹbọ Jésù pé kó jẹ́ ìràpadà tá a nílò láti lè dá aráyé nídè kúrò nínú ṣíṣe ẹrú ẹ̀ṣẹ̀ àti ikú.—Ka Róòmù 3:23, 24.

ÀǸFÀÀNÍ TÓ O LÈ RÍ LÁTINÚ ÌRÀPADÀ



14, 15. Kí la gbọ́dọ̀ ṣe ká tó lè rí “ìdáríjì àwọn ẹ̀ṣẹ̀ wa” gbà?



14 Bó tilẹ̀ jẹ́ pé ẹlẹ́ṣẹ̀ ni wá, a lè rí àwọn ìbùkún iyebíye gbà nítorí ìràpadà náà. Jẹ́ ká ṣàyẹ̀wò díẹ̀ lára àwọn àǹfààní tí ẹ̀bùn tó ṣeyebíye jù lọ tí Ọlọ́run fún wa yìí lè ṣe fún wa nísinsìnyí àti lọ́jọ́ iwájú.



15 Ìdáríjì ẹ̀ṣẹ̀. Nítorí àìpé tá a jogún, ńṣe la máa ń tiraka láti ṣe ohun tó tọ́. Gbogbo wa la máa ń dẹ́ṣẹ̀ nínú ọ̀rọ̀ ẹnu wa tàbí nínú ìwà tá à ń hù. Ṣùgbọ́n, nípasẹ̀ ẹbọ ìràpadà Jésù, a lè rí “ìdáríjì àwọn ẹ̀ṣẹ̀ wa” gbà. (Kólósè 1:13, 14) Àmọ́ ṣá o, ká tó lè rí ìdáríjì gbà, a gbọ́dọ̀ ronú pìwà dà tọkàntọkàn. A tún gbọ́dọ̀ fi ìrẹ̀lẹ̀ bẹ Jèhófà pé kó jọ̀ọ́ kó dárí jì wá lórí ìgbàgbọ́ tá a ní nínú ẹbọ ìràpadà Ọmọ rẹ̀.—Ka 1 Jòhánù 1:8, 9.



16. Kí ló jẹ́ ká lè máa fi ẹ̀rí ọkàn tó mọ́ sin Ọlọ́run, kí sì ni àǹfààní tó wà nínú kéèyàn ní irú ẹ̀rí ọkàn tó mọ́ bẹ́ẹ̀?



16 Fífi ẹ̀rí ọkàn tó mọ́ sin Ọlọ́run. Tí ẹ̀rí ọkàn wa bá ń dá wa lẹ́bi, ó lè mú ká wà láìnírètí tàbí kó máa ṣe wá bíi pé a ò já mọ́ nǹkan kan. Ṣùgbọ́n nípasẹ̀ ìdáríjì tí ìràpadà mú kó ṣeé ṣe, Jèhófà jẹ́ ká lè fi ẹ̀rí ọkàn tó mọ́ sin òun láìka ti pé a jẹ́ aláìpé sí. (Hébérù 9:13, 14) Èyí jẹ́ ká lómìnira láti bá Jèhófà sọ̀rọ̀ fàlàlà. Ìdí nìyẹn tá a fi lè máa bá a sọ̀rọ̀ nípasẹ̀ àdúrà. (Hébérù 4:14-16) Tá a bá ń bá a lọ láti ní ẹ̀rí ọkàn tó mọ́, a óò ní àlàáfíà ọkàn, a ò ní máa rò pé a ò já mọ́ nǹkan kan, a óò sì láyọ̀.



17. Àwọn ìbùkún wo ló ṣeé ṣe nítorí pé Jésù kú fún wa?



17 Ìrètí ìyè àìnípẹ̀kun nínú Párádísè lórí ilẹ̀ ayé.  Róòmù 6:23 sọ pé: “Owó ọ̀yà tí ẹ̀ṣẹ̀ máa ń san ni ikú.” Ẹsẹ yìí kan náà fi kún un pé: “Ṣùgbọ́n ẹ̀bùn tí Ọlọ́run ń fi fúnni ni ìyè àìnípẹ̀kun nípasẹ̀ Kristi Jésù Olúwa wa.” Ní Orí Kẹta ìwé yìí, a jíròrò àwọn ìbùkún tí a óò gbádùn nínú Párádísè orí ilẹ̀ ayé tó ń bọ̀. (Ìṣípayá 21:3, 4) Nítorí pé Jésù kú fún wa ni gbogbo ìbùkún ọjọ́ ọ̀la yẹn fi ṣeé ṣe, títí kan ìyè àìnípẹ̀kun nínú ìlera pípé. Tá a bá fẹ́ rí àwọn ìbùkún wọ̀nyẹn gbà, a gbọ́dọ̀ fi hàn pé a mọrírì ẹ̀bùn ìràpadà.

BÁWO LO ṢE LÈ FI ÌMỌRÍRÌ HÀN?



18. Kí nìdí tá a fi ní láti dúpẹ́ lọ́wọ́ Jèhófà fún pípèsè tó pèsè ìràpadà?



18 Kí nìdí tó fi yẹ ká dúpẹ́ gan-an lọ́wọ́ Jèhófà nítorí ìràpadà tó pèsè? Ó dára, bí ẹnì kan bá yọ̀ọ̀da àkókò rẹ̀ tó sì náwó nára kó bàa lè fún wa lẹ́bùn kan, ǹjẹ́ ẹ̀bùn náà kò ní túbọ̀ ṣe iyebíye lójú wa? Tí ẹ̀bùn tẹ́nì kan fún wa bá fi hàn pé ojúlówó ìfẹ́ lẹni náà ní sí wa, ẹ̀bùn náà á jọ wá lójú. Ìràpadà ni ẹ̀bùn tó ta yọ gbogbo ẹ̀bùn, ìdí sì ni pé, ohun tó ga jù lọ ló ná Ọlọ́run láti pèsè rẹ̀. Jòhánù 3:16 sọ pé: “Ọlọ́run nífẹ̀ẹ́ ayé tó bẹ́ẹ̀ gẹ́ẹ́ tí ó fi fi Ọmọ bíbí rẹ̀ kan ṣoṣo fúnni.” Ìràpadà  ni ẹ̀rí tó ga jù lọ tó fi hàn pé Ọlọ́run nífẹ̀ẹ́ wa. Ó tún fi hàn pé Jésù nífẹ̀ẹ́ wa, nítorí pé ńṣe ló fínnúfíndọ̀ fi ẹ̀mí rẹ̀ lélẹ̀ nítorí tiwa. (Ka Jòhánù 15:13) Nítorí náà, ó yẹ kí ẹ̀bùn ìràpadà náà mú kó dá wa lójú hán-únhán-ún pé ẹnì kọ̀ọ̀kan wa ni Jèhófà àti Ọmọ rẹ̀ fẹ́ràn.—Gálátíà 2:20.

A woman studying the Bible



Sísapá láti kẹ́kọ̀ọ́ sí i nípa Jèhófà jẹ́ ọ̀nà kan tó o lè gbà fi hàn pé o mọrírì ẹ̀bùn ìràpadà tó fún wa



19, 20. Àwọn ọ̀nà wo lo lè gbà fi hàn pé o mọrírì ẹ̀bùn ìràpadà tí Ọlọ́run fún wa?



19 Báwo lo ṣe lè fi hàn pé o mọrírì ẹ̀bùn ìràpadà tí Ọlọ́run fún wa? Ohun àkọ́kọ́ tí wàá ṣe rèé: Sapá láti kẹ́kọ̀ọ́ síwájú sí i nípa Jèhófà, ẹni tó fún wa ní ìràpadà náà. (Jòhánù 17:3) Fífi ìwé yìí kẹ́kọ̀ọ́ Bíbélì yóò ràn ọ́ lọ́wọ́ kó o lè ṣe bẹ́ẹ̀. Bí ìmọ̀ tó o ní nípa Jèhófà ti ń pọ̀ sí i, bẹ́ẹ̀ ni ìfẹ́ tó o ní fún un yóò máa jinlẹ̀ sí i. Ìfẹ́ yẹn, ẹ̀wẹ̀, yóò mú kó o fẹ́ láti ṣe ohun tí yòó mú inú rẹ̀ dùn.—1 Jòhánù 5:3.



20 Lo ìgbàgbọ́ nínú ẹbọ ìràpadà Jésù. Jésù fúnra rẹ̀ sọ pé: “Ẹni tí ó bá ń lo ìgbàgbọ́ nínú Ọmọ ní ìyè àìnípẹ̀kun.” (Jòhánù 3:36) Báwo la ṣe lè lo ìgbàgbọ́ nínú Jésù? Ọ̀rọ̀ ẹnu nìkan kọ́ la fi ń fi hàn pé a ní irú ìgbàgbọ́ bẹ́ẹ̀ o. Jákọ́bù 2:26 sọ pé: “Ìgbàgbọ́ láìsí àwọn iṣẹ́ jẹ́ òkú.” Bó ṣe rí nìyẹn o, “àwọn iṣẹ́” tàbí ohun tá a bá ń ṣe ló máa fi hàn pé a ní ojúlówó ìgbàgbọ́. Ọ̀nà kan tá a lè fi hàn pé a ní ìgbàgbọ́ nínú Jésù ni pé ká máa sa gbogbo ipá wa láti fara wé e, èyí ò sì ní jẹ́ nínú ọ̀rọ̀ ẹnu wa nìkan, àmọ́ nínú àwọn ohun tá à ń ṣe pẹ̀lú.—Jòhánù 13:15.



21, 22. (a) Kí nìdí tá a fi ní láti máa lọ síbi Oúnjẹ Alẹ́ Olúwa tó ń wáyé lọ́dọọdún? (b) Kí ni Orí Kẹfà àti Ìkeje ìwé yìí máa ṣàlàyé?



21 Máa lọ síbi Oúnjẹ Alẹ́ Olúwa tó ń wáyé lọ́dọọdún. Ní alẹ́ ọjọ́ kẹrìnlá oṣù Nísàn, ọdún 33 Sànmánì Kristẹni, Jésù dá àkànṣe ètò kan sílẹ̀ tí Bíbélì pè ní “oúnjẹ alẹ́ Olúwa.” (1 Kọ́ríńtì 11:20; Mátíù 26:26-28) A tún  ń pè é ní Ìrántí Ikú Kristi. Jésù dá ṣíṣe ìrántí ikú rẹ̀ yìí sílẹ̀ kí àwọn àpọ́sítélì rẹ̀ àti gbogbo àwọn tó bá di Kristẹni tòótọ́ lẹ́yìn wọn lè máa fi sọ́kàn pé, nígbà tóun kú gẹ́gẹ́ bí ẹ̀dá èèyàn pípé, òun fi ọkàn òun tàbí ẹ̀mí òun lélẹ̀ gẹ́gẹ́ bí ìràpadà. Ohun tí Jésù pa láṣẹ nípa Oúnjẹ Alẹ́ Olúwa ni pé: “Ẹ máa ṣe èyí ní ìrántí mi.” (Lúùkù 22:19) Ṣíṣe Ìrántí Ikú Jésù á máa rán wa létí ìfẹ́ títóbi jù lọ tí Jèhófà àti Jésù fi hàn sí wa nípa pípèsè tí wọ́n pèsè ìràpadà. A lè fi hàn pé a mọrírì ìràpadà náà nípa lílọ síbi Ìrántí Ikú Jésù tá à ń ṣe lọ́dọọdún. *



22 Ní tòdodo, ẹ̀bùn tó ṣeyebíye ni ìràpadà tí Jèhófà pèsè fún wa. (2 Kọ́ríńtì 9:14, 15) Ẹ̀bùn tó ṣeyebíye yìí lè ṣàǹfààní fáwọn tó ti ku pàápàá. Orí Kẹfà àti Ìkeje ìwé yìí yóò ṣàlàyé bó ṣe máa ṣe wọ́n láǹfààní.




ORÍ KẸFÀ

Ibo Làwọn Òkú Wà?



    Kí ló ń ṣẹlẹ̀ sí wa nígbà tá a bá kú?



    Kí ló dé tá a fi ń kú?



    Ǹjẹ́ ó máa tu èèyàn nínú téèyàn bá mọ òtítọ́ nípa ipò táwọn òkú wà?



1-3. Àwọn ìbéèrè wo làwọn èèyàn ń béèrè nípa ikú, kí sì ni ìdáhùn tí onírúurú ẹ̀sìn ń pèsè?



ÌWỌ̀NYÍ làwọn ìbéèrè táwọn èèyàn ti ń ronú nípa rẹ̀ fún ẹgbẹẹgbẹ̀rún ọdún. Àwọn ìbéèrè ọ̀hún sì ṣe pàtàkì. Irú ẹni tó wù ká jẹ́ tàbí ibi tó wù ka máa gbé, gbogbo wa pátá làwọn ìbéèrè náà kàn.



2 Ní Orí Karùn-ún, a jíròrò bí ẹbọ ìràpadà Jésù Kristi ṣe mú kí ìyè àìnípẹ̀kun ṣeé ṣe. A tún kẹ́kọ̀ọ́ pé Bíbélì sọ pé ìgbà kan ń bọ̀ tí “ikú [kò ní] sí mọ́.” (Ìṣípayá 21:4) Àmọ́ ní báyìí, gbogbo wa là ń kú. Ọlọgbọ́n Ọba Sólómọ́nì sọ pé: “Àwọn alààyè mọ̀ pé àwọn yóò kú.” (Oníwàásù 9:5) A máa ń sa gbogbo ipá wa pé kí ẹ̀mí wa lè gùn. Síbẹ̀, a tún máa ń ronú nípa ohun tó máa ṣẹlẹ̀ sí wa tá a bá kú.



3 Inú wa máa ń bà jẹ́ gidigidi táwọn èèyàn wa bá kú. A tiẹ̀ máa ń béèrè pé: ‘Kí ló dé tí wọ́n fi ní láti kú? Ṣé wọ́n ń jìyà níbi tí wọ́n wà? Ṣé wọ́n ń rí wa? Ǹjẹ́ a lè ràn wọ́n lọ́wọ́? Ǹjẹ́ a óò tún padà rí wọn?’ Onírúurú ìdáhùn làwọn ẹ̀sìn ayé yìí ń fún àwọn tó ń béèrè ìbéèrè wọ̀nyí. Àwọn ẹ̀sìn kan ń kọ́ni pé téèyàn bá hùwà rere, ọ̀run lèèyàn ń lọ tó bá kú; ṣùgbọ́n téèyàn bá hùwà burúkú, inú iná lonítọ̀hún á ti lọ máa joró tó bá kú. Àwọn ẹ̀sìn kan tún ń kọ́ni pé téèyàn bá kú, yóò lọ sí ibùgbé àwọn ẹni ẹ̀mí láti  máa gbé pẹ̀lú àwọn baba ńlá rẹ̀ tó ti kú. Ní tàwọn ẹ̀sìn mìíràn ohun tí wọ́n fi ń kọ́ni ni pé téèyàn bá kú, á lọ sí ìsàlẹ̀ ilẹ̀, ìyẹn ibi tí wọ́n gbà pé àwọn tó ti kú lọ. Wọn sọ pé yóò gba ìdájọ́ níbẹ̀, lẹ́yìn náà, yóò tún ayé wá nínú ara mìíràn.




4. Èrò wo ni ọ̀pọ̀ ẹ̀sìn ní nípa ikú?



4 Gbogbo irú àwọn ẹ̀kọ́ ìsìn wọ̀nyí ló ní èrò kan, èrò náà sì ni pé ohun kan wà nínú àwa èèyàn tí kì í kú, pé ara lásán tá à ń fojú rí yìí ló máa ń kú. Ó fẹ́rẹ̀ẹ́ lè jẹ́ pé gbogbo ẹ̀sìn táwọn èèyàn ṣe láyé àtijọ́ àtèyí tí wọ́n ń ṣe lóde ìwòyí ló fi ń kọ́ni pé, téèyàn bá kú, yóò ṣì máa wà láàyè lọ bákan ṣá, yóò sì ní agbára láti máa ríran, láti máa gbọ́ràn àti agbára láti máa ronú. Ṣùgbọ́n báwo ló ṣe lè rí bẹ́ẹ̀? Ṣebí ọpọlọ ló ń darí agbára ìríran, agbára ìgbọ́ràn àti bá a ṣe ń ronú. Téèyàn bá sì kú, ọpọlọ ò ní ṣiṣẹ́ mọ́. Agbára ìrántí wa, ìmọ̀lára wa, agbára ìríran wa, àti agbára ìgbọ́ràn wa kì í báṣẹ́ lọ láwọn nìkan lọ́nà àdììtú. Wọn kì í ṣiṣẹ́ mọ́ tí ọpọlọ wa bá ti kú.

KÍ LÓ Ń ṢẸLẸ̀ GÁN-AN TÉÈYÀN BÁ KÚ?



5, 6. Kí ni Bíbélì fi kọ́ni nípa ipò táwọn òkú wà?



5 Ohun tó ń ṣẹlẹ̀ téèyàn bá kú kì í ṣe àdììtú sí Jèhófà, ẹni tó ṣẹ̀dá ọpọlọ. Ó mọ ohun tó jẹ́ òtítọ́ nípa ikú, ó sì ṣàlàyé ipò táwọn òkú wà nínú Bíbélì tí í ṣe Ọ̀rọ̀ rẹ̀. Ohun tí Bíbélì fi kọ́ni ṣe kedere, pé: Téèyàn bá ti kú, ó ti di aláìsí nìyẹn. Ikú ni òdìkejì ìwàláàyè. Àwọn òkú ò lè ríran, wọn ò lè gbọ́ràn, bẹ́ẹ̀ sì ni wọn ò lè ronú. Kódà, kò sí ohun kan nínú ara wa tó tún máa ń wà láàyè nìṣó téèyàn bá ti kú. A ò ní ọkàn tàbí ẹ̀mí tí kì í kú. *

A candle with the flame put out



Ibo ni iná náà lọ?



6 Lẹ́yìn tí Sólómọ́nì sọ pé àwọn alààyè mọ̀ pé àwọn yóò kú, ó kọ̀wé pé: “Ní ti àwọn òkú, wọn kò mọ nǹkan kan rárá.” Ó tún wá ṣàlàyé síwájú sí i nípa òtítọ́ yẹn nígbà tó  sọ pé àwọn òkú ò lè nífẹ̀ẹ́, wọn ò lè kórìíra, bẹ́ẹ̀ sì ni “kò sí iṣẹ́ tàbí ìhùmọ̀ tàbí ìmọ̀ tàbí ọgbọ́n [nínú sàréè].” (Ka Oníwàásù 9:5, 6, 10) Lọ́nà kan náà, Sáàmù 146:4 sọ pé nígbà téèyàn bá kú, “àwọn ìrònú rẹ̀ [á] ṣègbé.” Ẹni kíkú ni wá, kò sí ohun kankan nínú ara wa tó máa ń wà láàyè nìṣó téèyàn bá ti kú. Bí iná àbẹ́là ni ẹ̀mí wa ṣe rí. Bí wọ́n bá fẹ́ iná àbẹ́là kan pa, èèyàn ò lè rí iná tí wọ́n fẹ́ pa yẹn gan-an níbòmíràn. Ó ti kú, kò sí níbì kankan mọ́.

OHUN TÍ JÉSÙ SỌ NÍPA IKÚ



7. Báwo ni Jésù ṣe ṣàlàyé ohun tí ikú jọ?



7 Jésù Kristi sọ̀rọ̀ nípa ipò táwọn òkú wà. Ó sọ bẹ́ẹ̀ nígbà kan tí Lásárù tó jẹ́ ẹnì kan tó mọ̀ dáadáa kú. Jésù sọ fáwọn ọmọ ẹ̀yìn rẹ̀ pé: “Lásárù ọ̀rẹ́ wa ti lọ sinmi.” Àwọn ọmọ ẹ̀yìn rẹ̀ rò pé ohun tó ní lọ́kàn ni pé Lásárù ń rẹjú, pé ó ń sùn kí ara rẹ̀ lè yá. Ṣùgbọ́n ọ̀rọ̀ ò rí bí wọ́n ṣe rò ó yìí, ni Jésù bá kúkú là á mọ́lẹ̀ pé: “Lásárù ti kú.” (Ka Jòhánù 11:11-14) Kíyè sí i pé Jésù fi ikú wé ìsinmi àti oorun. Ọ̀run kọ́ ni Lásárù lọ o, bẹ́ẹ̀ sì ni kò lọ sínú hẹ́ẹ̀lì tí wọ́n sọ pé iná ti ń jó. Kò lọ pàdé àwọn áńgẹ́lì tàbí àwọn baba ńlá. Wọn ò tún Lásárù bí gẹ́gẹ́ bí ọmọ tuntun. Ńṣe ló ń sinmi nínú ikú, bíi kéèyàn sun oorun àsùnwọra kó má sì lá àlá. Àwọn ẹsẹ Ìwé Mímọ́ mìíràn pẹ̀lú fi ikú wé oorun. Bí àpẹẹrẹ, nígbà tí wọ́n sọ Sítéfánù ọmọ ẹ̀yìn lókùúta pa, Bíbélì sọ pé ó “sùn nínú ikú.” (Ìṣe 7:60) Nígbà ayé àpọ́sítélì Pọ́ọ̀lù, òun pẹ̀lú sọ nípa àwọn kan tí wọ́n ti “sùn nínú ikú.”—1 Kọ́ríńtì 15:6.

A husband and wife sitting in a garden, looking at a flower



Jèhófà dá èèyàn láti wà láàyè títí láé lórí ilẹ̀ ayé



8. Báwo la ṣe mọ̀ pé kì í ṣe ohun tí Ọlọ́run fẹ́ ni pé kéèyàn máa kú?



8 Nígbà tí Ọlọ́run dá èèyàn, ṣé ìfẹ́ rẹ̀ ni pé kéèyàn máa  kú? Rárá o! Jèhófà dá èèyàn pé kó máa wà láàyè títí láé lórí ilẹ̀ ayé ni. A ti kẹ́kọ̀ọ́ rẹ̀ kọjá nínú ìwé yìí pé, inú Párádísè aláyọ̀ ni Ọlọ́run fi tọkọtaya ẹ̀dá èèyàn àkọ́kọ́ sí. Ó fi ìlera pípé jíǹkí wọn. Ohun tó dára nìkan ni Jèhófà fẹ́ fún wọn. Ǹjẹ́ òbí kan tó nífẹ̀ẹ́ máa fẹ́ kọ́mọ rẹ̀ jìyà ìrora ọjọ́ ogbó kó sì kú? Ó dájú pé kò ní fẹ́ bẹ́ẹ̀! Jèhófà nífẹ̀ẹ́ àwọn ọmọ rẹ̀ ó sì fẹ́ kí wọ́n ní ayọ̀ tí ò lópin lórí ilẹ̀ ayé. Ohun tí Bíbélì sọ nípa ọmọ èèyàn ni pé: “Àkókò tí ó lọ kánrin ni [Jèhófà] ti  fi sínú ọkàn-àyà wọn.” (Oníwàásù 3:11) Nígbà tí Ọlọ́run dá wa, ó fi ìfẹ́ láti wà láàyè títí láé sínú wa. Ó sì ti ṣètò bá a ṣe máa rí ohun tá a nífẹ̀ẹ́ sí yìí gbà.

ÌDÍ TÉÈYÀN FI Ń KÚ



9. Kí ni Ọlọ́run kà léèwọ̀ fún Ádámù, kí sì nìdí tí òfin yẹn ò fi ṣòroó pa mọ́?



9 Kí wá ló dé téèyàn fi ń kú? Ká tó lè rí ìdáhùn, a gbọ́dọ̀ kọ́kọ́ ṣàyẹ̀wò ohun tó ṣẹlẹ̀ nígbà tí ọkùnrin kan àtobìnrin kan péré wà lórí ilẹ̀ ayé. Bíbélì ṣàlàyé pé: “Jèhófà Ọlọ́run mú kí olúkúlùkù igi tí ó fani mọ́ra ní wíwò, tí ó sì dára fún oúnjẹ hù láti inú ilẹ̀.” (Jẹ́nẹ́sísì 2:9) Ṣùgbọ́n, ìkàléèwọ̀ kan wà o. Jèhófà sọ fún Ádámù pé: “Nínú gbogbo igi ọgbà ni kí ìwọ ti máa jẹ àjẹtẹ́rùn. Ṣùgbọ́n ní ti igi ìmọ̀ rere àti búburú, ìwọ kò gbọ́dọ̀ jẹ nínú rẹ̀, nítorí ọjọ́ tí ìwọ bá jẹ nínú rẹ̀, dájúdájú, ìwọ yóò kú.” (Jẹ́nẹ́sísì 2:16, 17) Òfin yìí ò ṣòroó pa mọ́. Ó ṣe tán, ọ̀pọ̀ igi mìíràn wà nínú ọgbà náà tí Ádámù àti Éfà lè jẹ èso wọn. Ńṣe ni òfin yẹn fún wọn láǹfààní láti fi hàn pé wọ́n mọrírì gbogbo ohun tí Ọlọ́run fún wọn, títí kan ìwàláàyè pípé. Ṣíṣe tí wọ́n bá ṣègbọràn sí òfin yẹn yóò fi hàn pé wọ́n bọ̀wọ̀ fún àṣẹ Bàbá wọn ọ̀run, wọ́n sì fẹ́ kó máa darí àwọn.



10, 11. (a) Báwo ni tọkọtaya ẹ̀dá ènìyàn àkọ́kọ́ ṣe ṣàìgbọràn sí Ọlọ́run? (b) Kì nìdí tí àìgbọràn Ádámù àti Éfà kì í fi ṣe ọ̀ràn kékeré?



10 Ó bani nínú jẹ́ pé tọkọtaya ẹ̀dá èèyàn àkọ́kọ́ pinnu láti ṣàìgbọràn sí Jèhófà. Sátánì gba ẹnu ejò kan sọ̀rọ̀, ó sì bi Éfà pé: “Ṣé bẹ́ẹ̀ ni ní tòótọ́, pé Ọlọ́run sọ pé ẹ̀yin kò gbọ́dọ̀ jẹ nínú gbogbo igi ọgbà?” Éfà dáhùn pé: “Àwa lè jẹ nínú àwọn èso igi ọgbà. Ṣùgbọ́n ní ti jíjẹ èso igi tí ó wà ní àárín ọgbà, Ọlọ́run ti sọ pé, ‘Ẹ̀yin kò gbọ́dọ̀ jẹ nínú rẹ̀, rárá, ẹ̀yin kò gbọ́dọ̀ fọwọ́ kàn án, kí ẹ má bàa kú.’”—Jẹ́nẹ́sísì 3:1-3.



11 Sátánì sọ pé: “Dájúdájú ẹ̀yin kì yóò kú. . . . Ọlọ́run mọ̀ pé ọjọ́ náà gan-an tí ẹ̀yin bá jẹ nínú rẹ̀ ni ó dájú pé ojú yín yóò là, ó sì dájú pé ẹ̀yin yóò dà bí Ọlọ́run, ní mímọ rere àti  búburú.” (Jẹ́nẹ́sísì 3:4, 5) Sátánì fẹ́ kí Éfà gbà gbọ́ pé yóò rí àǹfààní nínú jíjẹ tó bá jẹ èso tí Ọlọ́run kà léèwọ̀ náà. Ó sọ pé yóò lè máa pinnu ohun tó tọ́ àtohun tí kò tọ́ fúnra rẹ̀; yóò lè máa ṣe ohun tó bá fẹ́. Sátánì tún fẹ̀sùn kan Ọlọ́run pé irọ́ ló ń pa nígbà tó sọ pé wọ́n á kú tí wọ́n bá jẹ èso náà. Éfà gbà Sátánì gbọ́. Ló bá já díẹ̀ lára èso náà, ó sì jẹ ẹ́. Ó tún fún ọkọ rẹ̀ náà, òun náà sì jẹ ẹ́. Wọ́n mọ̀ọ́mọ̀ ṣe ohun tí wọ́n ṣe yìí ni o. Nígbà tí wọ́n ń jẹ èso náà, wọ́n mọ̀ pé ohun tí Ọlọ́run sọ pé àwọn kò gbọ́dọ̀ ṣe làwọ́n ń ṣe. Bí wọ́n ṣe jẹ èso yẹn, ńṣe ni wọ́n mọ̀ọ́mọ̀ ṣàìgbọràn sí òfin tí kò ṣòro láti pa mọ́ tó sì mọ́gbọ́n dání. Wọn ò bọ̀wọ̀ fún Bàbá wọn ọ̀run wọn ò sì pa àṣẹ rẹ̀ mọ́. Kò sí àwíjàre  kankan tí wọ́n lè wí bí wọn ò ṣe bọ̀wọ̀ fún Ẹlẹ́dàá wọn onífẹ̀ẹ́ yìí!



12. Kí ló lè ràn wá lọ́wọ́ láti mọ bó ṣe rí lára Jèhófà nígbà tí Ádámù àti Éfà mọ̀ọ́mọ̀ ṣàìgbọràn sí i?



12 Àpèjúwe kan rèé: Tó o bá mójú tó ọmọ kan dáadáa, tó o forí ṣe tó o fọrùn ṣe láti tọ́ ọ dàgbà, tọ́mọ ọ̀hún sì wá dàgbà tán, tó wá ṣàìgbọràn sí ọ lọ́nà to fi hàn pé kò bọ̀wọ̀ fún ọ kò sì nífẹ̀ẹ́ rẹ, báwo ló ṣe máa rí lára rẹ? Ó máa bà ọ́ nínú jẹ gan-an ni, àbí? Wá fojú inú wo bó ṣe dun Jèhófà tó nígbà tí Ádámù àti Éfà mọ̀ọ́mọ̀ ṣàìgbọràn sí i.

Adam at the time of creation, coming out of the dust



Ádámù wá látinú erùpẹ̀, ó sì padà sínú erùpẹ



13. Kí ni Jèhófà sọ pé yóò ṣẹlẹ̀ sí Ádámù tó bá kú, kí sì ni ìyẹn túmọ̀ sí?



13 Kò sídìí tó fi yẹ kí Jèhófà jẹ́ kí Ádámù àti Éfà aláìgbọràn wà láàyè títí láé. Nítorí náà, bó ṣe sọ fún wọn tẹ́lẹ̀, wọ́n kú. Ádámù àti Éfà di aláìsí. Ibùgbé àwọn ẹni ẹ̀mí kọ́ ni wọ́n lọ. Ohun tó jẹ́ ká mọ̀ bẹ́ẹ̀ lohun tí Jèhófà sọ fún Ádámù nígbà tó pè é wá jẹ́jọ́ ìwà àìgbọràn tó hù. Ọlọ́run sọ pé: “Ìwọ yóò . . . padà sí ilẹ̀, nítorí láti inú rẹ̀ ni a ti mú ọ jáde. Nítorí ekuru ni ọ́, ìwọ yóò sì padà sí ekuru.” (Jẹ́nẹ́sísì 3:19) Erùpẹ̀ ilẹ̀ ni Ọlọ́run fi dá Ádámù. (Jẹ́nẹ́sísì 2:7) Ṣáájú ìgbà yẹn, Ádámù ò sí níbì kankan. Nítorí náà, nígbà tí Jèhófà sọ fún Ádámù pé yóò padà sínú erùpẹ̀, ohun tó ní lọ́kàn ni pé Ádámù yóò padà sí ipò àìsí níbikíbi. Ádámù yóò di aláìlẹ́mìí bí erùpẹ̀ tí Ọlọ́run fi dá a.



14. Kí nìdí tá a fi ń kú?



14 Ká ní Ádámù àti Éfà ò bá ṣàìgbọràn sí Ọlọ́run kí wọ́n sì tipa bẹ́ẹ̀ dẹ́ṣẹ̀ ni, wọ́n ì bá wà láàyè lónìí. Ìdí tá a fi ń kú ni pé ẹ̀ṣẹ̀ Ádámù àti ikú rẹ̀ ran gbogbo àtọmọdọ́mọ rẹ̀. (Ka Róòmù 5:12) A lè fí ẹ̀ṣẹ̀ yẹn wé àrùn burúkú kan táwọn èèyàn ń jogún tí kò yọ ẹnikẹ́ni sílẹ̀. Àbájáde ẹ̀ṣẹ̀ ni ikú, ègún sì ló jẹ́. Ọ̀tá ni ikú jẹ́, kì í ṣe ọ̀rẹ́. (1 Kọ́ríńtì 15:26) A mà dúpẹ́ o, pé Jèhófà pèsè ìràpadà ká lè bọ́ lọ́wọ́ ẹ̀rùjẹ̀jẹ̀ ọ̀tá yìí!

 ÀǸFÀÀNÍ WÀ NÍNÚ KÉÈYÀN MỌ ÒTÍTỌ́ NÍPA IPÒ TÁWỌN ÒKÚ WÀ



15. Kí nìdí tí mímọ òtítọ́ nípa ipò táwọn òkú wà fi ń tuni nínú?



15 Ohun tí Bíbélì fi kọ́ni nípa ipò táwọn òkú wà ń tuni nínú. Bá a ti ṣe rí i, ara kì í ro àwọn òkú, bẹ́ẹ̀ ni wọn kì í banú jẹ́. Kò sídìí tó fi yẹ ká máa bẹ̀rù wọn nítorí pé wọn ò lè pa wá lára. A ò lè ràn wọ́n lọ́wọ́, àwọn náà ò sì lè ràn wá lọ́wọ́. A ò lè bá wọn sọ̀rọ̀, àwọn náà ò sì lè bá wa sọ̀rọ̀. Ọ̀pọ̀ àwọn aṣáájú ẹ̀sìn ló ń sọ pé àwọn lè ran àwọn tó ti kú lọ́wọ́, àwọn tó sì gbà pé wọ́n lè ṣe bẹ́ẹ̀ ń fún wọn lówó. Ṣùgbọ́n téèyàn bá mọ òtítọ́ nípa ipò táwọn òkú wà, àwọn tó ń fi irú irọ́ bẹ́ẹ̀ kọ́ni ò ní lè tanni jẹ.



16. Ẹ̀kọ́ ta ni ọ̀pọ̀ ìsìn ti mú mọ́ ẹ̀kọ́ tí wọ́n fi ń kọ́ni, kí sì ni èrò tó ń jẹ́ kí wọ́n ní?



16 Ǹjẹ́ ìsìn rẹ gba ohun tí Bíbélì fi kọ́ni nípa ipò táwọn òkú wà gbọ́? Ọ̀pọ̀ ni ò gbà á gbọ́. Kí nìdí? Ìdí ni pé wọ́n ti mú ohun tí Sátánì sọ wọnú ẹ̀kọ́ wọn. Sátánì ń lo ìsìn èké láti fi mú káwọn èèyàn máa rò pé tí wọ́n bá kú, ara wọn nìkan ló kú, pé wọ́n á tún máa wà láàyè nìṣó ní ibùgbé àwọn ẹni ẹ̀mí. Irọ́ yìí àtàwọn irọ́ mìíràn ni Sátánì ń lò láti fi mú káwọn èèyàn kúrò lọ́dọ̀ Jèhófà Ọlọ́run. Báwo ló ṣe rí bẹ́ẹ̀?



17. Kí nìdí tí ẹ̀kọ́ ìdálóró ayérayé fi tàbùkù sí Jèhófà?



17 Bá a ṣe rí i ní ìpínrọ̀ kẹta, àwọn ẹ̀sìn kan ń kọ́ni pé tẹ́nì kan bá gbé ìgbé ayé olubi, tó bá kú, inú iná tí yóò ti máa joró títí láé ló ń lọ. Ẹ̀kọ́ yìí tàbùkù sí Ọlọ́run. Ọlọ́run ìfẹ́ ni Jèhófà kò sì ní fìyà jẹ èèyàn lọ́nà yìí láéláé. (Ka 1 Jòhánù 4:8) Kí lo máa rò nípa ọkùnrin kan tó fẹ́ fìyà jẹ ọmọ rẹ̀ tó wá jẹ́ pé ńṣe ló ki ọwọ́ rẹ̀ bọ iná, tó sì dì í mú síbẹ̀? Ṣé wàá fojú èèyàn rere wo onítọ̀hún? Ǹjẹ́ wàá tiẹ̀ fẹ́ sún mọ́ irú ẹni yẹn? Ó dájú pé o ò ní fẹ́ sún mọ́ ọn! Ìkà ẹ̀dá lo máa ka irú ẹni bẹ́ẹ̀ sí. Bẹ́ẹ̀ ohun tí Sátánì ń wá nìyẹn, ó fẹ́ ká gbà pé Jèhófà yóò dá àwọn èèyàn lóró nínú iná fún ọ̀kẹ́ àìmọye ọdún!



18. Orí ẹ̀kọ́ èké wo ni ìjọsìn àwọn òkú dá lé?



 18 Sátánì tún ń lo àwọn ìsìn kan láti kọ́ àwọn èèyàn pé téèyàn bá kú, ńṣe ni yóò di ẹni ẹ̀mí tó yẹ káwọn èèyàn máa bu ọ̀wọ̀ àti ọlá fún. Ẹ̀kọ́ yìí sọ pé, ẹ̀mí àwọn òkú lè di ọ̀rẹ́ tó ń ranni lọ́wọ́ tàbí ọ̀tá tí ń dẹ́rù bani. Ọ̀pọ̀ èèyàn ló sì gbà irọ́ yìí gbọ́. Wọ́n máa ń bẹ̀rù àwọn òkú wọ́n sì máa ń bu ọlá fún wọn. Wọ́n tún máa ń jọ́sìn wọn. Àmọ́ o, Bíbélì fi kọ́ni ni pé ńṣe làwọn òkú ń sùn, àti pé Jèhófà, tí í ṣe Ọlọ́run tòótọ́, Ẹlẹ́dàá wa tó ń pèsè fún wa nìkan la gbọ́dọ̀ máa jọ́sìn.—Ìṣípayá 4:11.



19. Ẹ̀kọ́ Bíbélì mìíràn wo ni a ó mọ̀ tá a bá mọ òtítọ́ nípa ipò tí àwọn òkú wà?



19 Tó o bá mọ òtítọ́ nípa ipò tí àwọn òkú wà, ẹnì kankan ò ní lè fi ẹ̀kọ́ èké ṣì ọ́ lọ́nà. Á tún jẹ́ kó o mọ àwọn ẹ̀kọ́ Bíbélì mìíràn. Bí àpẹẹrẹ, tó o bá mọ̀ pé àwọn èèyàn kì í lọ sí ibùgbé àwọn ẹni ẹ̀mí tí wọ́n bá kú, ìlérí ìyè àìnípẹ̀kun nínú Párádísè lórí ilẹ̀ ayé yóò túbọ̀ jẹ́ ohun gidi sí ọ.



20. Ìbéèrè wo lá óò gbé yẹ̀ wò nínú orí tó kàn?



20 Ní ọ̀pọ̀ ọdún sẹ́yìn, ọkùnrin olódodo nì, Jóòbù, béèrè ìbéèrè kan pé: “Bí abarapá ènìyàn bá kú, ó ha tún lè wà láàyè bí?” (Jóòbù 14:14) Ǹjẹ́ ó ṣeé ṣe kí èèyàn tí ò lẹ́mìí mọ́, tó ń sùn nínú ikú tún padà wá sí ìyè? Ohun tí Bíbélì fi kọ́ni nípa èyí ń tu èèyàn nínú, bí orí tó tẹ̀ lé e yóò ṣe fi hàn.




ORÍ KEJE

Ojúlówó Ìrètí Fáwọn Èèyàn Rẹ Tó Ti Kú



    Báwo la ṣe mọ̀ pé lóòótọ́ làwọn òkú máa jíǹde?



    Báwo ni ọ̀ràn jíjí òkú dìde ṣe rí lára Jèhófà?



    Àwọn wo la óò jí dìde?



1-3. Ọ̀tá wo ló ń lé gbogbo wa, kí sì nìdí tí ṣíṣàyẹ̀wò ohun tí Bíbélì fi kọ́ni yóò fi mú ìtura bá wa?



FOJÚ inú wò ó pé ọ̀tá kan tó jẹ́ òǹrorò ń lé ọ. Ọ̀tá yìí lágbára jù ọ́ lọ fíìfíì, ó sì lè sáré jù ọ́ lọ. O mọ̀ pé aláìláàánú ẹ̀dá ni nítorí o ti rí i tó pa àwọn ọ̀rẹ́ rẹ kan rí. Àmọ́ bó o ṣe ń fi gbogbo agbára rẹ sá eré àsápajúdé kọ́wọ́ rẹ̀ má bàa tẹ̀ ọ́, bẹ́ẹ̀ ló túbọ̀ ń sún mọ́ ọ. Ó wá dà bí ẹni pé kò sí bó o ṣe lè bọ́ lọ́wọ́ rẹ̀. Ṣùgbọ́n láìròtẹ́lẹ̀ lo kàn ṣàdédé rí ẹnì kan lẹ́gbẹ̀ẹ́ rẹ. Onítọ̀hún wá gbà ọ́ sílẹ̀ ni, ó sì lágbára gan-an ju ọ̀tá tó ń lé ọ lọ. Ǹjẹ́ ọkàn rẹ ò ní balẹ̀?



2 A lè sọ pé irú ọ̀tá kan bẹ́ẹ̀ wà tí ń lé ọ. Gbogbo wa ni ọ̀tá ọ̀hún sì ń lé. Bí a ṣe kẹ́kọ̀ọ́ ní Orí Kẹfà, ọ̀tá ni Bíbélì pé ikú. Kò sẹ́ni tó lè sá mọ́ ikú lọ́wọ́ tàbí tó lè borí rẹ̀. Ọ̀pọ̀ jù lọ wa la ti rí i tí ọ̀tá yìí gba ẹ̀mí àwọn èèyàn wa. Ṣùgbọ́n Jèhófà lagbára ju ikú lọ fíìfíì. Òun ni Alágbàálẹ̀ wa, ó sì ti fi hàn pé òun lè ṣẹ́gun ikú tí í ṣe ọ̀tá wa. Ó ṣèlérí pé òun yóò mú ikú tó jẹ́ ọ̀tá wa yìí kúrò pátápátá, kò sì ní padà wá mọ́ láéláé. Bíbélì fi kọ́ni pé: “Gẹ́gẹ́ bí ọ̀tá ìkẹyìn, ikú ni a ó sọ di asán.” (1 Kọ́ríńtì 15:26) Ìhìn rere ńlá mà lèyí o!



3 Jẹ́ ka kọ́kọ́ ṣàyẹ̀wò ní ṣókí bó ṣe máa ń rí lára wa nígbà  tẹ́nì kan tá a fẹ́ràn bá kú. Àyẹ̀wò tá a bá ṣe á jẹ́ ká mọ ìlérí kan tí yóò fún wa láyọ̀. Ṣó o rí i, Jèhófà ṣèlérí pé àwọn òkú yóò tún padà wà láàyè. (Aísáyà 26:19) A óò mú wọn padà wá sí ìyè. Ìrètí àjíǹde nìyẹn.

NÍGBÀ TÉÈYÀN ẸNI BÁ KÚ



4. (a) Kí la rí kọ́ nípa bí nǹkan ṣe máa ń rí lára Jèhófà látinú ohun tí Jésù ṣe nígbà tí ẹnì kan tó fẹ́ràn kú? (b) Irú ọ̀rẹ́ wo ni Jésù jẹ́ sí Lásárù àtàwọn arábìnrin rẹ̀?



4 Ǹjẹ́ èèyàn rẹ kan ti kú rí? Kò sí nǹkan téèyàn lè ṣe téèyàn ẹni bá kú, bíi pé ìbànújẹ́ tó báni ò ní ṣeé fara dà ló máa ń rí. Nírú àkókò bẹ́ẹ̀, a ní láti wá ìtùnú lọ sínú ọ̀rọ̀ Ọlọ́run. (Ka 2 Kọ́ríńtì 1:3, 4) Bíbélì jẹ́ ká mọ bó ṣe máa ń rí lára Jèhófà àti Jésù téèyàn bá kú. Jésù tó jọ Bàbá rẹ̀ pátápátá mọ bí inú ẹni ṣe máa ń bà jẹ́ tó téèyàn ẹni bá kú. (Jòhánù 14:9) Nígbà tí Jésù wà ní Jerúsálẹ́mù, ó máa ń lọ bẹ Lásárù àtàwọn ẹ̀gbọ́n rẹ̀ obìnrin wò. Ìlú kekére kan tí wọ́n ń pè ní Bẹ́tánì tí kò fi bẹ́ẹ̀ jìn sí Jerúsálẹ́mù ni wọ́n ń gbé. Wọ́n sì di ọ̀rẹ́ kòríkòsùn. Bíbélì sọ pé: “Jésù nífẹ̀ẹ́ Màtá àti arábìnrin rẹ̀ àti Lásárù.” (Jòhánù 11:5) Ṣùgbọ́n bá a ṣe kẹ́kọ̀ọ́ ní orí tó ṣáájú, Lásárù kú.



5, 6. (a) Kí ni Jésù ṣe nígbà tó wà lọ́dọ̀ àwọn ẹbí àtọ̀rẹ́ Lásárù tí wọ́n ń ṣọ̀fọ̀ ikú Lásárù? (b) Kí nìdí tí ìbànújẹ́ tó bá Jésù fi fi wá lọ́kàn balẹ̀?



5 Báwo ló ṣe rí lára Jésù nígbà tí ọ̀rẹ́ rẹ̀ kú? Bíbélì sọ pé Jésù lọ sọ́dọ̀ àwọn ẹbí Lásárù àtàwọn ọ̀rẹ́ rẹ̀ bí wọ́n ṣe ń ṣòfọ̀ rẹ̀. Nígbà tí Jésù rí wọn, inú rẹ̀ bà jẹ́ gan-an. Ó “kérora nínú ẹ̀mí, ó sì dààmú.” Lẹ́yìn náà, àkọsílẹ̀ yìí sọ pé: “Jésù bẹ̀rẹ̀ sí da omijé.” (Jòhánù 11:33, 35) Ṣé nítorí pé Jésù o nírètí ni inú rẹ̀ ṣe bà jẹ́? Rárá o. Kódà, Jésù mọ̀ pé ohun àgbàyanu kan máa tó ṣelẹ̀. (Jòhánù 11:3, 4) Síbẹ̀, ó ṣì mọ ìbànújẹ́ tí ikú máa ń fà lára.



6 Lọ́nà kan, bí inú Jésù ṣe bà jẹ́ yẹn jẹ́ kí ọkàn wa balẹ̀. Ó kọ́ wa pé Jésù àti Jèhófà Bàbá rẹ̀ kórìíra ikú. Yàtọ̀ sí pé Jèhófà Ọlọ́run kórìíra ọ̀tá yìí, ó tún lágbára láti bá a jà  kó sì borí rẹ̀! Jẹ́ ká wo ohun tí Ọlọ́run fún Jésù lágbára láti ṣe.

“LÁSÁRÙ, JÁDE WÁ!”



7, 8. Kí nìdí tó lè fi dà bíi pé kò sírètí mọ́ lójú àwọn tó wà níbi tí wọ́n ti ń ṣọ̀fọ̀ Lásárù, ṣùgbọ́n kí ni Jésù ṣe?



7 Inú ihò àpáta kan ni wọ́n sin Lásárù sí, Jésù sì sọ pé kí wọ́n gbé òkúta tí wọ́n fi dí ihò náà kúrò. Màtá sọ pé kí wọ́n má ṣe gbé òkúta náà kúro nítorí pé ọjọ́ kẹrin nìyẹn tí wọ́n ti sin Lásárù, ara rẹ̀ á sì ti máa jẹrà. (Jòhánù 11:39) Àbí, lójú èèyàn, ìrètí wo ló tún wà?

Jesus resurrects Lazarus, calling him out of the cave as family and friends rejoice



Inú àwọn èèyàn dùn gan-an nígbà tí Lásárù jíǹde.—Jòhánù 11:38-44



8 Wọ́n yí òkúta náà kúrò, Jésù sì kígbe ní ohùn rara pé: “Lásárù, jáde wá!” Kí ló ṣẹlẹ̀? “Ọkùnrin tí ó ti kú náà jáde wá.” (Jòhánù 11:43, 44) Ǹjẹ́ o lè fojú inú wo bí inú àwọn tó wà níbẹ̀ á ṣe dùn tó? Yálà àbúrò wọn ni Lásárù o, tàbí ẹbí wọn, yálà ọ̀rẹ́ wọn ní í ṣe o, tàbí aládùúgbò wọn, wọ́n mọ̀ pé ó ti kú. Àmọ́, ẹni tó ti kú ọ̀hún rèé tó dúró láàárín wọn. Kàyéfì ńlá! Ó dájú pé ọ̀pọ̀ lára wọn ló máa fayọ̀ dì mọ́ Lásárù. Wo bí ẹ̀tẹ́ ṣe bá ikú!

A widow embracing her son after he was resurrected by Elijah



Èlíjà jí ọmọkùnrin opó kan dìde.—1 Àwọn Ọba 17:17-24



9, 10. (a) Báwo ni Jésù ṣe fi ẹni tó fún un lágbára tó fi jí Lásárù dìde hàn? (b) Kí ni díẹ̀ lára àwọn àǹfààní tó wà nínú kéèyàn máa ka àwọn àkọsílẹ̀ nípa àjíǹde tó wà nínú Bíbélì?



9 Jésù ò sọ pé agbára òun lòun fi se iṣẹ́ ìyanu yìí o. Nínú àdúrà tó gbà kó tó pe Lásárù, ó fi hàn pé Jèhófà gan-an lẹni tó jí Lásárù dìde. (Ka Jòhánù 11:41, 42) Èyí kì í ṣe ìgbà àkọ́kọ́ tí Jèhófà máa lo agbára rẹ̀ láti jí òkú dìde. Ńṣe ni àjíǹde Lásárù wulẹ̀ jẹ́ ọ̀kan lára àjíǹde mẹ́sàn-án tá a ṣàkọsílẹ̀ wọn sínú Ọ̀rọ̀ Ọlọ́run. * Kíkẹ́kọ̀ọ́ nípa àwọn àkọsílẹ̀ wọ̀nyẹn á múnú èèyàn dùn gan-an ni. Ohun tí wọ́n fi kọ́ wa ni pé Jèhófà kì í ṣe ojúsàájú nítorí pé, àtọkùnrin àtobìnrin, àtọmọ Ísírẹ́lì àtẹni tí kì í ṣe ọmọ Ísírẹlì ló jí dìde.  Àwọn tá a sì jí èèyàn wọn dìde ní ayọ̀ ńláǹlà! Bí àpẹẹrẹ, nígbà tí Jésù jí ọmọbìnrin kan tó kú dìde, àwọn òbí rẹ̀ “kò mọ ohun tí wọn ì bá ṣe, nítorí tí ayọ̀ náà pọ̀ jọjọ.” (Máàkù 5:42) Jèhófà ti ṣe ohun ayọ̀ tí wọn ò ní gbàgbé láéláé fún wọn.

Peter resurrects Dorcas



Àpọ́sítélì Pétérù jí obìnrin Kristẹni kan tó ń jẹ́ Dọ́káàsì, dìde.—Ìṣe 9:36-42



10 Òótọ́ ni pé àwọn tí Jésù jí dìde tún padà kú lásẹ̀yìnwá àsẹ̀yìnbọ̀. Ṣé ìyẹn wá túmọ̀ sí pé jíjí tí Jésù jí wọn dìde ò wúlò ni? Bẹ́ẹ̀ kọ́ rárá. Àwọn àkọsílẹ̀ nípa àjíǹde tó wà nínú Bíbélì wúlò nítorí pé wọ́n fìdí àwọn òtitọ́ pàtàkì tó wà nínú Bíbélì múlẹ̀ wọ́n sì jẹ́ ká ní ìrètí.

KÍKẸ́KỌ̀Ọ́ NÍNÚ ÀWỌN ÀKỌSÍLẸ̀ ÀJÍǸDE TÓ WÀ NÍNÚ BÍBÉLÌ



11. Báwo ni àkọsílẹ̀ nípa àjíǹde Lásárù ṣe fìdí òtítọ́ tó wà nínú Oníwàásù 9:5 múlẹ̀?



11 Bíbélì fi kọ́ni pé àwọn òkú “kò mọ nǹkan kan rárá.” Àjíǹde Lásárù jẹ́rìí sí èyí. Àbí nígbà tí Lásárù jí dìde, ṣé ó bẹ̀rẹ̀ sí ṣàpèjúwe bí ọ̀run ṣe rí fún àwọn èèyàn kẹ́nu bàa lè yà wọ́n? Ṣé ó ròyìn ọ̀run àpáàdì tí iná ti ń jó kó báa lè dáyà já wọn? Rárá o. Kò sí nínú Bíbélì pé Lásárù sọ irú àwọn ọ̀rọ̀ bẹ́ẹ̀. Ní gbogbo ọjọ́ mẹ́rẹ̀ẹ̀rin tí Lásárù fi kú, kò “mọ nǹkan kan rárá.” (Oníwàásù 9:5) Ó wulẹ̀ ń sùn nínú oorun ikú ni.—Jòhánù 11:11.



12. Kí nìdí tó fi lè dá wa lójú pé lóòótọ́ ni àjíǹde Lásárù wáyé?



12 Àkọsílẹ̀ nípa àjíǹde Lásárù tún kọ́ni pé ohun gidi ni àjíǹde, pé kì í wulẹ̀ ṣe ìtàn àròsọ. Níṣojú ọ̀pọ̀ èèyàn ni Jésù ti jí Lásárù dìde. Kódà, àwọn aṣáájú ẹ̀sìn tí wọ́n kòrìíra Jésù ò lè sọ pé Jésù ò ṣe iṣẹ́ ìyanu yìí. Kàkà bẹ́ẹ̀, ohun tí wọ́n sọ ni pé: “Kí ni kí a ṣe, nítorí ọkùnrin yìí ń ṣe ọ̀pọ̀ iṣẹ́ àmì?” (Jòhánù 11:47) Ọ̀pọ̀ ló fẹ́ rí Lásárù tí Jésù jí dìde. Àbájáde rẹ̀ sì ni pé ọ̀pọ̀ wọn ló ní ìgbàgbọ́ nínú Jésù. Rírí tí wọ́n rí Lásárù tí Jésù jí dìde jẹ́ ẹ̀rí tí kò ṣeé já ní koro pé Ọlọ́run ló rán Jésù. Ẹ̀rí yìí lágbára débi pé àwọn aṣáájú  ìsìn Júù tí wọ́n jẹ́ olóríkunkun gbìmọ̀ pọ̀ láti pa Jésù àti Lásárù.—Jòhánù 11:53; 12:9-11.



13. Kí ló jẹ́ ká nígbàgbọ́ pé Jèhófà lè jí àwọn òkú dìde?



13 Ṣé kò wá bọ́gbọ́n mu kéèyàn gbà pé òótọ́ làjíǹde máa wáyé ni? Ó bọ́gbọ́n mu, nítorí Jésù fi kọ́ni pé lọ́jọ́ kan, a óò jí “gbogbo àwọn tí wọ́n wà nínú ibojì ìrántí” dìde. (Jòhánù 5:28) Jèhófà ló dá gbogbo ohun alààyè. Ṣé ó wá yẹ kó ṣòro féèyàn láti gbà gbọ́ pé Jèhófà lè tún èèyàn dá ni? Ká sòótọ́, ọwọ́ agbára ìrántí Jèhófà ni ìyẹn kù sí. Ǹjẹ́ ó lè rántí àwọn èèyàn wa tó ti kú? Bẹ́ẹ̀ ni, nítorí pé, ẹgbàágbèje ìràwọ̀ tẹ́nì kan ò mọ iye wọn ló wà lójú sánmà, síbẹ̀, Ọlọ́run fún ọ̀kọ̀ọ̀kan wọn ní orúkọ! (Aísáyà 40:26) Nítorí náà, Jèhófà Ọlọ́run lè rántí gbogbo kúlẹ̀kúlẹ̀ nípa àwọn èèyan wa tó ti kú, ó sì ti múra tán láti mú wọn padà wá sí ìyè.



14, 15. Bí ohun tí Jóòbù sọ ti fi hàn, báwo ni ọ̀ràn jíjí òkú dìde ṣe rí lára Jèhófà?



14 Àmọ́, báwo ni ọ̀ràn jíjí òkú dìde ṣe rí lára Jèhófà? Bíbélì fi kọ́ni pé tọkàntọkàn ni Jèhófà fi fẹ́ láti jí òkú dìde. Ọkùnrin olóòótọ́ nì, Jóòbù, béèrè pé: “Bí abarapá ènìyàn bá kú, ó ha tún lè wà láàyè bí?” Ohun tí Jóòbù ń sọ ni pé òun á dúró nínú sárèé de àsìkò tí Ọlọ́run yóò rántí òun. Ó sọ fún Jèhófà pé: “Ìwọ yóò pè, èmi fúnra mi yóò sì dá ọ lóhùn. Ìwọ yóò ṣe àfẹ́rí iṣẹ́ ọwọ́ rẹ.”—Jóòbù 14:13-15.



15 Tiẹ̀ rò ó wò ná! Jèhófà ń fẹ́ tọkàntọkàn láti jí àwọn òkú dìde. Ǹjẹ́ inú wa ò dùn láti mọ̀ pé bí ọ̀ràn jíjí òkú dìde ṣe rí lára Jèhófà nìyẹn? Ṣùgbọ́n, àjíǹde tó máa wáyé lọ́jọ́ iwájú ńkọ́? Àwọn wo la óò jí dìde, ibo sì ni wọ́n yóò jí dìde sí?

“GBOGBO ÀWỌN TÍ WỌ́N WÀ NÍNÚ IBOJÌ ÌRÁNTÍ”



16. Irú ipò wo ni Ọlọ́run yóò jí àwọn òkú dìde sí?



16 Àwọn àkọsílẹ̀ nípa àjíǹde tó wà nínú Bíbélì fi ohun  púpọ̀ kọ́ni nípa àjíǹde tó ń bọ̀ lọ́jọ́ iwájú. Nígbà yẹn lọ́hùn-ún, àwọn tá a jí dìde sí ilẹ̀ ayé níbí tún padà wà pẹ̀lú àwọn èèyàn wọn. Bẹ́ẹ̀ náà ni àjíǹde tó ń bọ̀ ṣe máa rí, àmọ́, yóò dára jù bẹ́ẹ̀ lọ. Bá a ṣe kẹ́kọ̀ọ́ ní Orí Kẹta, ohun tí Ọlọ́run ní lọ́kàn tó fi dá ilẹ̀ ayé yìí ni pé kó di Párádísè. Nítorí náà, inú ayé tó kún fún ogun, ìwà ọ̀daràn àti àìsàn kọ́ ni àwọn òkú yóò jí dìde sí. Wọ́n yóò ní àǹfààní láti wà láàyè títí láé lórí ilẹ̀ ayé níbi tí àlàáfíà yóò ti jọba tí ayọ̀ yóò sì gbilẹ̀.



17. Báwo ni àwọn òkú tí yóò jíǹde yóò ṣe pọ̀ tó?



17 Àwọn wo la óò jí dìde? Jésù sọ pé “gbogbo àwọn tí wọ́n wà nínú ibojì ìrántí yóò gbọ́ ohùn rẹ̀ [ìyẹn ohùn Jésù], wọn yóò sì jáde wá.” (Jòhánù 5:28, 29) Bákan náà, Ìṣípayá 20:13 sọ pé: “Òkun sì jọ̀wọ́ àwọn òkú tí ń bẹ nínú rẹ̀ lọ́wọ́, ikú àti Hédíìsì sì jọ̀wọ́ àwọn òkú tí ń bẹ nínú wọn lọ́wọ.” “Hédíìsì” túmọ̀ sí ipò òkú. (Wo Àfikún, “Kí Ni Ṣìọ́ọ̀lù àti Hédíìsì?”) Ipò okú yìí yóò ṣófo. Ọ̀kẹ́ àìmọye àwọn tó ń sùn nínú ikú, ìyẹn àwọn tó wà nínú ipò òkú, yóò padà wá sí ìyè. Àpọ́sítélì Pọ́ọ̀lù sọ pé: “Àjíǹde àwọn olódodo àti àwọn aláìṣòdodo yóò wà.” (Ìṣe 24:15) Kí ni ìyẹn túmọ̀ sí?

Happy reunions in the Paradise on earth as memorial tombs are emptied by the resurrection



Ní Párádísè, a óò jí àwọn òkú dìde, wọ́n á sì tún padà wà pẹ̀lú àwọn èèyàn wọn



18. Àwọn wo ló wà lára “àwọn olódodo” tí a óò jí dìde, àǹfààní wo sì ni ìrètí àjínde lè ṣe fún ọ?



18 Àwọn tá a kà nípa wọn nínú Bíbélì tí wọ́n gbé ayé ṣáájú kí Jésù tó wá sórí ilẹ̀ ayé wà lára “àwọn olódodo.” Ó ṣeé ṣe kó o ronú kan Nóà, Ábúráhámù, Sárà, Mósè, Rúùtù, Ẹ́sítérì, àti ọ̀pọ̀ àwọn mìíràn. Hébérù Orí Kọkànlá sọ̀rọ̀ nípa díẹ̀ lára àwọn ọkùnrin àtobìnrin wọ̀nyí tí wọ́n ní ìgbàgbọ́ tó lágbára nínú Ọlọ́run. Ṣùgbọ́n àwọn ìránṣẹ́ Jèhófà tí wọ́n ń kú lóde òní náà wà lára “àwọn olódodo” yìí o. Nítorí pé a ní ìrètí àjíǹde, ẹ̀rù kì í bà wá nítorí ikú.—Hébérù 2:15.



19. Àwọn wo ni “àwọn aláìṣòdodo,” àǹfààní wo sì ni Jèhófà fún wọn?



 19 Gbogbo àwọn tí wọn kò sin Jèhófà tí wọn kò sì ṣègbọràn sí i nítorí pe wọn kò mọ̀ ọ́n ńkọ́? Ọlọ́run ò ní gbàgbé ọ̀kẹ́ àìmọye “àwọn aláìṣododo” wọ̀nyẹn o. A óò jí àwọn náà dìde, a óò sì fún wọn lákòókò láti kẹ́kọ̀ọ́ nípa Ọlọ́run tòótọ́ kí wọ́n sì sìn ín. Lákòókò ẹgbẹ̀rún ọdún, Ọlọ́run yóò jí àwọn òkú dìde yóò sì fún wọn láǹfààní láti dara pọ̀ mọ́ àwọn èèyàn olóòótọ́ láti máa sin Jèhófà lórí ilẹ̀ ayé. Àkókò alárinrin ni àkokò náà yóò jẹ́. Ẹgbẹ̀rún ọdún yìí ni Bíbélì pè ní Ọjọ́ Ìdájọ́. *



20. Kí ni Gẹ̀hẹ́nà, àwọn wo ló sì lọ síbẹ̀?



20 Ṣé èyí wá túmọ̀ sí pé gbogbo àwọn tó ti kú pátá la óò jí dìde? Rárá o. Bíbélì sọ pé inú “Gẹ̀hẹ́nà” làwọn òkú kan wà. (Lúùkù 12:5) Inú orúkọ tí wọ́n ń pe ààtàn kan tó wà ní òde ìlú Jerúsálẹ́mù ayé àtijọ́ ni wọ́n ti fa orúkọ náà, Gẹ̀hẹ́nà yọ. Òkú àti pàǹtírí ni wọ́n máa ń sun níbẹ̀. Àwọn Júù ka àwọn òkú tí wọ́n jù síbẹ̀ sí àwọn tí kò yẹ lẹ́ni tá à ń sin tí kò sì lẹ́tọ̀ọ́ sí àjíǹde. Nítorí náà, Gẹ̀hẹ́nà jẹ́ àpẹẹrẹ ìparun ayéráyé. Bó tilẹ̀ jẹ́ pé Jésù yóò kópa nínú ṣíṣèdájọ́ àwọn alààyè àtàwọn òkú, Jèhófà ni adájọ́ àgbà pátápátá. (Ìṣe 10:42) Láéláé, kò ní jí àwọn tó dá lẹ́jọ́ pé wọ́n jẹ́ olubi tí wọn ò sì fẹ́ láti yí padà dìde.

ÀJÍǸDE SÍ Ọ̀RUN



21, 22. (a) Oríṣi àjíǹde mìíràn wo ló tún wà? (b) Ta ni ẹni àkọ́kọ́ tí Ọlọ́run jí dìde sí ìyè ti ẹ̀mí?



21 Bíbélì sọ pé oríṣi àjíǹde mìíràn kan tún wà, ìyẹn àjíǹde sí ọ̀run gẹ́gẹ́ bí ẹ̀dá ẹ̀mí. Àpẹẹrẹ irú àjíǹde yìí kan péré ló wà nínú Bíbélì, ìyẹn ni, àjíǹde ti Jésù Kristi.



22 Lẹ́yìn tí wọ́n ti pa Jésù gẹ́gẹ́ bí èèyàn, Jèhófà ò jẹ́ kí Ọmọ Rẹ̀ Olóòótọ́ máa wà nínú sàréè títí lọ. (Sáàmù 16:10;  Ìṣe 13:34, 35) Ọlọ́run jí Jésù dìde, ṣùgbọ́n kò jí i dìde gẹ́gẹ́ bí èèyàn. Àpọ́sítélì Pétérù ṣàlàyé pé ‘Wọ́n fikú pa Kristi nínú ẹran ara, ṣùgbọ́n Ọlọ́run sọ ọ́ di ààyè nínú ẹ̀mí.’ (1 Pétérù 3:18) Iṣẹ́ ìyanu ńlá lèyí o. Jésù tún wà láàyè padà gẹ́gẹ́ bí ẹ̀dá ẹ̀mí alágbára! (Ka 1 Kọ́ríńtì 15:3-6) Jésù lẹni tó kọ́kọ́ gba irú àjíǹde ológo yìí. (Jòhánù 3:13) Ṣùgbọ́n òun kọ́ ló máa gba irú rẹ̀ kẹ́yìn.



23, 24. Àwọn wo ló para pọ̀ di “agbo kékeré” Jésù, mélòó sì ni iye wọn yóò jẹ́?



23 Bí Jésù ti mọ̀ pé òun ò ní pẹ́ padà sí ọ̀run, ó sọ fáwọn ọmọ ẹ̀yìn rẹ̀ tí wọ́n jẹ́ olóòótọ́ pé òun yóò “pèsè ibì kan” sílẹ̀ fún wọn lọ́run. (Jòhánù 14:2) Jésù pe àwọn tó ń lọ sí ọ̀run ní “agbo kékeré” rẹ̀. (Lúùkù 12:32) Mélòó ni iye àwọn Kristẹni olóòótọ́ tí wọ́n para pọ̀ jẹ́ agbo kékeré? Gẹ́gẹ́ bó ṣe wà ní Ìṣípayá 14:1, àpọ́sítélì Jòhánù sọ pé: “Mo sì rí, sì wò ó! Ọ̀dọ́ Àgùntàn náà dúró lórí Òkè Ńlá Síónì, àti pẹ̀lú rẹ̀, ọ̀kẹ́ méje ó lé ẹgbàajì tí wọ́n ní orúkọ rẹ̀ àti orúkọ Baba rẹ̀ tí a kọ sí iwájú orí wọn.”



24 Àwọn Kristẹni ọ̀kẹ́ méje ó lé ẹgbàajì wọ̀nyí, tí àwọn àpọ́sítélì olóòótọ́ wà lára wọn, ni yóò jí dìde sí ìyè ní ọ̀run. Ìgbà wo ni àjíǹde wọn? Àpọ́sítélì Pọ́ọ̀lù kọ̀wé pé yóò wáyé nígba wíwàníhìn-ín Kristi. (1 Kọ́ríńtì 15:23) Bó o ṣe máa kẹ́kòọ́ ní Orí Kẹsàn-án, àkókò yẹn la wà báyìí. Nítorí náà, bí ọ̀kọ̀ọ̀kan nínú ìwọ̀nba àwọn tó kù lára 144,000 ní ọjọ́ tiwa lónìí ṣe ń kú ni wọ́n ń jíǹde lójú ẹsẹ̀ sí ìyè ní ọ̀run. (1 Kọ́ríńtì 15:51-55) Ṣùgbọ́n ọ̀pọ̀ jù lọ lára aráyé ló ní ìrètí láti jí dìde ní ọjọ́ iwájú sí ìyè nínú Párádísè lórí ilẹ̀ ayé.



25. Kí ni a óò kẹkọ̀ọ́ ní orí tó kàn?



25 Bẹ́ẹ̀ ni o, Jèhófà yóò ṣẹ́gun ikú tó jẹ́ ọ̀tá wa, a ò sì ní rí i mọ láé! (Ka Aísáyà 25:8) Síbẹ̀, o ṣeé ṣe kó o máa ṣe kàyéfì pé, kí ni àwọn tó jíǹde sí ọ̀run fẹ́ ṣe níbẹ̀? Ńṣe ni wọn yóò di ara Ìjọba àgbàyanu ní ọ̀run. A óò mọ̀ sí i nípa ìjọba yẹn ní orí tó kàn.




ORÍ KẸJỌ

Kí Ni Ìjọba Ọlọ́run?



    Kí ni Bíbélì jẹ́ ká mọ̀ nípa Ìjọba Ọlọ́run?



    Kí ni Ìjọba Ọlọ́run yóò gbé ṣe?



    Ìgbà wo ni Ìjọba Ọlọ́run yóò mú kí ìfẹ́ Ọlọ́run di ṣíṣe lórí ilẹ̀ ayé?



1. Àdúrà tó lókìkí wo la fẹ́ gbé yẹ̀ wò báyìí?



Ọ̀KẸ́ àìmọye èèyàn káàkiri ayé ní wọ́n mọ àdúrà tá à ń pè ní Bàbá Wa Tí Ń Bẹ ní Ọ̀run, tàbí Àdúrà Olúwa. Orúkọ méjèèjì yìí ni wọ́n fi ń pe àdúrà tó lókìkí tí Jésù kọ́ni gẹ́gẹ́ bí àdúrà àfiṣàpẹẹrẹ. Àdúrà tó nítumọ̀ làdúrà yìí, tó o bá sì ṣàyẹ̀wò àwọn ohun mẹ́ta àkọ́kọ́ tí àdúrà náà béèrè, wàá túbọ̀ mọ àwọn ohun tí Bíbélì fi kọ́ni gan-an.



2. Kí ni mẹ́ta lára àwọn ohun tí Jésù kọ́ àwọn ọmọ ẹ̀yìn rẹ̀ pé kí wọ́n máa fàdúrà béèrè?



2 Ní ìbẹ̀rẹ̀ àdúrà àfiṣàpẹẹrẹ yìí, Jésù sọ fún àwọn olùgbọ́ rẹ̀ pé: “Nítorí náà, kí ẹ máa gbàdúrà ní ọ̀nà yìí: ‘Baba wa tí ń bẹ ní ọ̀run, kí orúkọ rẹ di sísọ di mímọ́. Kí ìjọba rẹ dé. Kí ìfẹ́ rẹ ṣẹ, gẹ́gẹ́ bí ti ọ̀run, lórí ilẹ̀ ayé pẹ̀lú.’” (Mátíù 6:9-13) Kí ni ìtumọ̀ àwọn ohun mẹ́ta tí àdúrà yìí béèrè?



3. Kí la gbọ́dọ̀ mọ̀ nípa Ìjọba Ọlọ́run?



3 A ti kọ́ ohun púpọ̀ nípa orúkọ Ọlọ́run, ìyẹn Jèhófà. A sì ti kọ́ ohun díẹ̀ nípa ohun tí ìfẹ́ Ọlọ́run jẹ́, ìyẹn ohun tó ti ṣe fún aráyé àtohun tó ṣì máa ṣe. Àmọ́, kí ni Jésù ń tọ́ka sí nígbà tó ní ká máa gbàdúrà pé: “Kí ìjọba rẹ dé”? Kí ni Ìjọba Ọlọ́run? Báwo ni dídé rẹ̀ yóò ṣe sọ  orúkọ Ọlọ́run di mímọ́, tàbí yà á sí mímọ́? Ọ̀nà wo sì ni dídé Ìjọba náà gbà kan ṣíṣe ìfẹ́ Ọlọ́run?

OHUN TÍ ÌJỌBA ỌLỌ́RUN JẸ́



4. Kí ni Ìjọba Ọlọ́run, ta sì ni Ọba rẹ̀?



4 Ìjọba Ọlọ́run jẹ́ àkóso kan tí Jèhófà Ọlọ́run gbé kalẹ̀, Ọba tí Ọlọ́run yàn ló sì máa ṣàkóso ọ̀hún. Ta ni Ọba Ìjọba Ọlọ́run? Jésù Kristi ni. Ipò ọba ti Jésù ga ju ti gbogbo àwọn alákòóso èèyàn lọ, nítorí òun ni Bíbélì pè ní “Ọba àwọn tí ń ṣàkóso gẹ́gẹ́ bí ọba àti Olúwa àwọn tí ń ṣàkóso gẹ́gẹ́ bí olúwa.” (1 Tímótì 6:15) Jésù lágbára láti ṣe ohun rere ju alákòóso èyíkéyìí tó jẹ́ ẹ̀dá èèyàn lọ, kódà, ó lágbára láti ṣe rere ju ẹni tó ń ṣe dáadáa jù lọ lára wọn.



5. Láti ibo ni Ìjọba Ọlọ́run yóò ti ṣàkóso, kí ni yóò sì ṣàkóso lé lórí?



5 Láti ibo ni Ìjọba Ọlọ́run yóò ti ṣàkóso? Ó dára, ibo ni Jésù wà? O ti kẹ́kọ̀ọ́ pé àwọn èèyàn pa á lórí igi oró, Ọlọ́run sì jí i dìde. Kò pẹ́ lẹ́yìn náà, ó lọ sí ọ̀run. (Ìṣe 2:33) Nítorí náà, níwọ̀n bó ti jẹ́ pé ọ̀run ni Jésù wà, ọ̀run ni Ìjọba Ọlọ́run wà. Ìdí nìyẹn tí Bíbélì fi pè é ní ‘ìjọba ọ̀run.’ (2 Tímótì 4:18) Bó tilẹ̀ jẹ́ pé ọ̀run ni Ìjọba Ọlọ́run wà, yóò ṣàkóso lé ilẹ̀ ayé lórí.—Ka Ìṣípayá 11:15.



6, 7. Kí ló mú kí Jésù jẹ́ Ọba tó yàtọ̀ sáwọn tó kù?



6 Kí ló mú kí Jésù jẹ́ Ọba tó yàtọ̀ sáwọn tó kù? Ohun kan tó mú kó yàtọ̀ ni pé kò ní kú láéláé. Nígbà tí Bíbélì ń fi Jésù wé àwọn ọba tó jẹ́ èèyàn, ó pè é ní “ẹnì kan ṣoṣo tí ó ní àìkú, ẹni tí ń gbé nínú ìmọ́lẹ̀ tí kò ṣeé sún mọ.” (1 Tímótì 6:16) Èyí túmọ̀ sí pé gbogbo nǹkan dáadáa tí Jésù bá ṣe á máa wà títí lọ ni. Ó sì dá wa lójú pé yóò ṣe ọ̀pọ̀ nǹkan tí yóò ṣe àwọn èèyàn rẹ̀ láǹfààní.



7 Wo àsọtẹ́lẹ̀ yìí tí Bíbélì sọ nípa Jésù: “Ẹ̀mí Jèhófà yóò sì bà lé e, ẹ̀mí ọgbọ́n àti ti òye, ẹ̀mí ìmọ̀ràn àti  ti agbára ńlá, ẹ̀mí ìmọ̀ àti ti ìbẹ̀rù Jèhófà; ìgbádùn rẹ̀ yóò sì wà nínú ìbẹ̀rù Jèhófà. Kì yóò sì ṣe ìdájọ́ nípasẹ̀ ohun èyíkéyìí tí ó hàn lásán sí ojú rẹ̀, bẹ́ẹ̀ ni kì yóò fi ìbáwí tọ́ni sọ́nà ní ìbámu pẹ̀lú ohun tí etí rẹ̀ wulẹ̀ gbọ́. Yóò sì fi òdodo ṣe ìdájọ́ àwọn ẹni rírẹlẹ̀, yóò sì fi ìdúróṣánṣán fúnni ní ìbáwí àfitọ́nisọ́nà nítorí àwọn ọlọ́kàn tútù ilẹ̀ ayé.” (Aísáyà 11:2-4) Àwọn ọ̀rọ̀ wọ̀nyẹn jẹ́ ká mọ̀ pé Jésù Ọba yóò fi òdodo àti ìyọ́nú ṣàkóso àwọn èèyàn orí ilẹ̀ ayé. Ṣé wàá fẹ́ láti ní irú alákòóso bẹ́ẹ̀?



8. Àwọn wo ló máa bá Jésù jọba?



8 Ohun mìíràn nípa Ìjọba Ọlọ́run ni pé: Jésù kò ní dá ṣàkóso. Àwọn mìíràn yóò bá a ṣàkóso. Bí àpẹẹrẹ, àpọ́sítélì Pọ́ọ̀lù sọ fún Tímótì pé: “Bí a bá ń bá a lọ ní fífaradà, a ó jọ ṣàkóso pẹ̀lú gẹ́gẹ́ bí ọba.” (2 Tímótì 2:12) Pọ́ọ̀lù, Tímótì àtàwọn olóòótọ́ mìíràn tí Ọlọ́run yàn yóò ṣàkóso pẹ̀lú Jésù nínú Ìjọba ọ̀run. Àwọn mélòó ló máa ní àǹfààní bàǹtà-banta yẹn?



9. Àwọn mélòó ló máa bá Jésù jọba, ìgbà wo ni Ọlọ́run sì bẹ̀rẹ̀ sí yàn wọ́n?



9 Bí Orí Keje ìwé yìí ṣe fi hàn, àpọ́sítélì Jòhánù rí ìran kan nínú èyí tó ti rí i tí “Ọ̀dọ́ Àgùntàn náà [Jésù Kristi] dúró lórí Òkè Ńlá Síónì [tí í ṣe ipò ọba rẹ̀ ní ọ̀run], àti pẹ̀lú rẹ̀, ọ̀kẹ́ méje ó lé ẹgbàajì tí wọ́n ní orúkọ rẹ̀ àti orúkọ Baba rẹ̀ tí a kọ sí iwájú orí wọn.” Àwọn wo ni ọ̀kẹ́ méje ó lé ẹgbàajì wọ̀nyẹn? Jòhánù fúnra rẹ̀ sọ fún wa pé: “Àwọn wọ̀nyí ni àwọn tí ń tọ Ọ̀dọ́ Àgùntàn náà lẹ́yìn ṣáá níbikíbi tí ó bá ń lọ. Àwọn wọ̀nyí ni a rà lára aráyé gẹ́gẹ́ bí àkọ́so fún Ọlọ́run àti fún Ọ̀dọ́ Àgùntàn náà.” (Ìṣípayá 14:1, 4) Wọ́n jẹ́ olóòótọ́ ọmọ ẹ̀yìn Jésù tí Ọlọ́run dìídì yàn láti bá Jésù jọba lókè ọ̀run. Lẹ́yìn ikú wọn, ìyè ti ọ̀run ni wọn yóò jí dìde sí, àwọn àti Jésù “yóò sì ṣàkóso gẹ́gẹ́ bí ọba lé ilẹ̀ ayé lórí.” (Ìṣípayá 5:10) Látìgbà  ayé àwọn àpọ́sítélì ni Ọlọ́run ti ń yan àwọn Kristẹni tòótọ́ tí yóò lọ sọ́run kí iye wọn bàa lè pé ọ̀kẹ́ méje ó lé ẹgbàajì.



10. Báwo ni ètò tí Ọlọ́run ṣe pé kí Jésù àtàwọn ọ̀kẹ́ méje ó lé ẹgbàajì ṣàkóso aráyé ṣe fi hàn pé Ọlọ́run nífẹ̀ẹ́ wa?



10 Ọlọ́run ṣètò pé kí Jésù àtàwọn ọ̀kẹ́ méje ó lé ẹgbàajì ṣàkóso aráyé. Ètò tí Ọlọ́run ṣe yìí fi hàn pé Ọlọ́run nífẹ̀ẹ́ wa, nítorí pé Jésù ti jẹ́ èèyàn rí ó sì mọ bí ìyà ṣe máa ń rí lára. Pọ́ọ̀lù sọ pé Jésù “kì í ṣe ẹni tí kò lè báni kẹ́dùn fún àwọn àìlera wa, bí kò ṣe ẹni tí a ti dán wò ní gbogbo ọ̀nà bí àwa fúnra wa, ṣùgbọ́n tí kò ní ẹ̀ṣẹ̀.” (Hébérù 4:15; 5:8) Àwọn tí yóò bá a jọba náà ti jìyà nígbà tí wọ́n fi jẹ́ ẹ̀dá èèyàn wọ́n sì ti fara da ìyà. Láfikún, àìpé ti bá wọn fínra, wọ́n sì ti fara da onírúurú àìsàn. Dájúdájú, wọ́n á mọ ìṣòro tó ń kojú ọmọ aráyé!

KÍ NI ÌJỌBA ỌLỌ́RUN YÓÒ GBÉ ṢE?



11. Kí ni Jésù sọ pé kí àwọn ọmọ ẹ̀yìn òun máa gbà ládùúrà nípa ìfẹ́ Ọlọ́run?



11 Nígbà tí Jésù sọ pé kí àwọn ọmọ ẹ̀yin òun máa gbàdúrà pé kí Ìjọba Ọlọ́run dé, ó tún sọ pé kí wọ́n máa gbàdúrà pé kí ìfẹ́ Ọlọ́run di ṣíṣe “gẹ́gẹ́ bí ti ọ̀run, lórí ilẹ̀ ayé pẹ̀lú.” Ọ̀run ni Ọlọ́run wà, kò sì sígbà kan táwọn áńgẹ́lì olóòótọ́ kì í ṣe ìfẹ́ rẹ̀ níbẹ̀. Àmọ́ ní Orí Kẹta ìwé yìí, a kẹ́kọ̀ọ́ pé áńgẹ́lì búburú kan ṣíwọ́ ṣíṣe ìfẹ́ Ọlọ́run ó sì sún Ádámù àti Éfà dẹ́ṣẹ̀. Ní Orí Kẹwàá, a óò mọ ohun púpọ̀ sí i nípa ohun tí Bíbélì fi kọ́ni nípa áńgẹ́lì búburú náà tá a mọ̀ sí Sátánì Èṣù. Ọlọ́run fàyè gba Sátánì àtàwọn áńgẹ́lì tí wọ́n pinnu láti tẹ̀ lé e tá à ń pè ni ẹ̀mí èṣù pé kí wọ́n wà ní ọ̀run fúngbà díẹ̀. Ìyẹn ló fi jẹ́ pé nígbà yẹn, gbogbo àwọn tí wọ́n wà lọ́run kọ́ ni wọ́n ń ṣe ìfẹ́ Ọlọ́run. Ṣùgbọ́n kò ní rí bẹ́ẹ̀ mọ́ bí Ìjọba Ọlọ́run bá bẹ̀rẹ̀ sí í ṣàkóso. Ọba tuntun tó ṣẹ̀ṣẹ̀ gorí ìtẹ́, ìyẹn Jésù Kristi, yóò gbógun ti Sátánì.—Ka Ìṣípayá 12:7-9.



12. Ìṣẹ̀lẹ̀ pàtàkì méjì wo ni Ìṣípayá 12:10 mẹ́nu kàn?



 12 Àsọtẹ́lẹ̀ tó tẹ̀ lé e yìí sọ ohun tí yóò ṣẹlẹ̀. Ó sọ pé: “Mo sì gbọ́ tí ohùn rara kan ní ọ̀run wí pé: ‘Nísinsìnyí ni ìgbàlà dé àti agbára àti ìjọba Ọlọ́run wa àti ọlá àṣẹ Kristi rẹ̀, nítorí pé [Sátánì tí í ṣe] olùfisùn àwọn arákùnrin wa ni a ti fi sọ̀kò sísàlẹ̀, ẹni tí ń fẹ̀sùn kàn wọ́n tọ̀sán-tòru níwájú Ọlọ́run wa!’” (Ìṣípayá 12:10) Ǹjẹ́ o ṣàkíyèsí ìṣẹ̀lẹ̀ pàtàkì méjì tí ẹsẹ Bíbélì yẹn mẹ́nu kàn? Àkọ́kọ́ ni pé, Ìjọba Ọlọ́run tí Jésù jẹ́ Ọba rẹ̀ ti bẹ̀rẹ̀ sí í ṣàkóso. Ìkejì ni pé, Jésù ti lé Sátánì kúrò ní ọ̀run wá sórí ilẹ̀ ayé.



13. Kí ni àbájáde lílé tí wọ́n lé Sátánì kúrò lọ́run?



13 Kí ló ti jẹ́ àbájáde ìṣẹ̀lẹ̀ méjèèjì yẹn? A kà nípa ohun tó ṣẹlẹ̀ ní ọ̀run pé: “Ní tìtorí èyí, ẹ máa yọ̀ ṣẹ̀ṣẹ̀, ẹ̀yin ọ̀run àti ẹ̀yin tí ń gbé inú wọn!” (Ìṣípayà 12:12) Àwọn áńgẹ́lì olóòótọ́ tó wà lọ́run yọ̀ nítorí pé Sátánì ò sí lọ́run mọ́, gbogbo àwọn tó wá wà lọ́run báyìí ló jẹ́ olóòótọ́ sí Jèhófà Ọlọ́run. Àlàáfíà àti ìṣọ̀kan ló wà níbẹ̀. Wọ́n ti ń ṣe ìfẹ́ Ọlọ́run ní ọ̀run.

Scenes of distress, war, crime, and pollution



Bí wọ́n ṣe lé Sátánì àtàwọn ẹ̀mí èṣù rẹ̀ kúrò lọ́run mú ègbé bá ilẹ̀ ayé. Àwọn wàhálà yẹn máa tó dópin



14. Kí ló ń ṣẹlẹ̀ sí ilẹ̀ ayé nítorí pé wọ́n lé Sátánì kúrò ní ọ̀run?



14 Àmọ́, ilẹ̀ ayé ńkọ́? Bíbélì sọ pé: “Ègbé ni fún ilẹ̀ ayé àti fún òkun, nítorí Èṣù ti sọ̀ kalẹ̀ wá bá yín, ó ní ìbínú ńlá, ó mọ̀ pé sáà àkókò kúkúrú ni òun ní.” (Ìṣípayá 12:12) Ohun tó ń bí Sátánì nínú ni lílé tí wọ́n lé e kúrò lọ́run àti bó ṣe jẹ́ pé àkókò kúkúrú ló kù fún un. Nínú ìbínú rẹ̀, ó ń fa “ègbé” fún ilẹ̀ ayé. A óò mọ̀ sí i nípa ègbé yẹn ní orí tó kàn. Ṣùgbọ́n tá a bá ronú lórí bí Sátánì tí wọ́n ti lé kúrò lọ́run ṣe ń mú wàhálà bá ilẹ̀ ayé, èyí lè mú ká béèrè pé: Báwo ló ṣe máa lè ṣeé ṣe kí Ìjọba Ọlọ́run mú kí ìfẹ́ Ọlọ́run di ṣíṣe lórí ilẹ̀ ayé?



15. Kí ni ohun tí Ọlọ́run fẹ́ fún ilẹ̀ ayé?



15 Tóò, rántí ohun tí Ọlọ́run ní lọ́kàn fún ilẹ̀ ayé, tó o kẹ́kọ̀ọ́ ní Orí Kẹta. Ní Édẹ́nì, Ọlọ́run fi hàn pé ohun  tóun ní lọ́kàn tóun fi dá ilẹ̀ ayé ni pé kó di Párádísè tí àwọn èèyàn olódodo tí kò ní kú yóò kún inú rẹ̀. Sátánì mú kí Ádámù àti Éfà dẹ́ṣẹ̀, àmọ́ ìyẹn kò yí ohun tó jẹ́ ìfẹ́ Ọlọ́run fún ilẹ̀ ayé padà, kò kàn jẹ́ kó tètè nímùúṣẹ ni. Ohun tí Jèhófà ṣì ní lọ́kàn fún ilẹ̀ ayé ni pé: ‘Kí àwọn olódodo jogún ilẹ̀ ayé, kí wọn sì máa gbé títí láé lórí rẹ̀.’ (Sáàmù 37:29) Ìjọba Ọlọ́run yóò sì mú kó rí bẹ́ẹ̀. Báwo ni yóò ṣe ṣe é?



16, 17. Kí ni Dáníẹ́lì 2:44 jẹ́ ká mọ̀ nípa Ìjọba Ọlọ́run?



16 Gbé àsọtẹ́lẹ̀ tó wà ní Dáníẹ́lì 2:44 yẹ̀ wò. Ó kà pé: “Ní ọjọ́ àwọn ọba wọ̀nyẹn, Ọlọ́run ọ̀run yóò gbé ìjọba kan kalẹ̀ èyí tí a kì yóò run láé. Ìjọba náà ni a kì yóò sì gbé fún àwọn ènìyàn èyíkéyìí mìíràn. Yóò fọ́ ìjọba wọ̀nyí túútúú, yóò sì fi òpin sí gbogbo wọn, òun fúnra rẹ̀ yóò sì dúró fún àkókò tí ó lọ kánrin.” Kí lèyí jẹ́ ká mọ̀ nípa Ìjọba Ọlọ́run?



17 Àkọ́kọ́, ó jẹ́ ká mọ̀ pé Ọlọ́run yóò gbé Ìjọba rẹ̀ kalẹ̀ “ní ọjọ́ àwọn ọba wọ̀nyẹn,” tàbí nígbà tí àwọn ìjọba mìíràn bá ṣì ń ṣàkóso. Ìkejì, ó ń sọ fún wa pé Ìjọba Ọlọ́run yóò wà títí láé. Ìjọba mìíràn ò ní ṣẹ́gun rẹ̀, òmíràn ò sì ní rọ́pò rẹ̀. Ìkẹta, ó jẹ́ ká rí i pé ogun yóò wà láàárín Ìjọba Ọlọ́run àti àwọn ìjọba ayé yìí. Ṣùgbọ́n Ìjọba Ọlọ́run yóò ṣẹ́gun. Nígbẹ̀yìn-gbẹ́yín, Ìjọba Ọlọ́run nìkan ni yóò máa ṣàkóso aráyé. Ìgbà náà làwọn èèyàn yóò gbádùn ìṣàkóso tó dára jù lọ tí wọn ò rírú ẹ̀ rí.



18. Kí ni orúkọ ogun tí yóò wáyé kẹ́yìn láàárín Ìjọba Ọlọ́run àti àwọn ìjọba ayé yìí?



18 Bíbélì ní ohun púpọ̀ láti sọ nípa ogun tí yóò wáyé kẹ́yìn láàárín Ìjọba Ọlọ́run àti ìjọba èèyàn. Bí àpẹẹrẹ, Bíbélì fi kọ́ni pé bí òpin bá ṣe ń sún mọ́lé, àwọn ẹ̀mí búburú yóò máa tan irọ́ kálẹ̀ láti fi tan “àwọn ọba gbogbo ilẹ̀ ayé tí a ń gbé pátá” jẹ. Nítorí kí ni? Ó jẹ́ “láti kó wọn [ìyẹn àwọn ọba] jọpọ̀ sí ogun ọjọ́ ńlá Ọlọ́run  Olódùmarè.” Wọn yóò kó àwọn ọba ayé jọ pọ̀ sí “ibi tí a ń pè ní Ha-Mágẹ́dọ́nì lédè Hébérù.” (Ìṣípayá 16:14, 16) Nítorí ohun tí ẹsẹ méjèèjì wọ̀nyẹn sọ, ìjà tó máa wáyé kẹ́yìn láàárín àwọn ìjọba èèyàn àti Ìjọba Ọlọ́run là ń pè ní ogun Ha-Mágẹ́dọ́nì, tàbí Amágẹ́dọ́nì.



19, 20. Kí ni kò jẹ́ kí ìfẹ́ Ọlọ́run di ṣíṣe lórí ilẹ̀ ayé nísinsìnyí?



19 Kí ni Ìjọba Ọlọ́run yóò fi ogun Amágẹ́dọ́nì gbé ṣe? Tún ronú nípa ohun tí ìfẹ́ Ọlọ́run jẹ́ fún ilẹ̀ ayé. Ohun tó jẹ́ ìfẹ́ Jèhófà Ọlọ́run fún ilẹ̀ ayé ni pé kó kún fún àwọn èèyàn olódodo, tí wọ́n jẹ́ pípé, tí wọn yóò sì máa sìn ín nínú Párádísè. Kí nìdí tí ayé kò fi rí bẹ́ẹ̀ nísinsìnyí? Ìdí kan ni pé ẹlẹ́ṣẹ̀ ni wá, à ń ṣàìsàn, a sì ń kú. Ṣùgbọ́n a kẹ́kọ̀ọ́ ní Orí Karùn-ún pé Jésù kú fún wa ká lè wà láàyè títí láé. Ó ṣeé ṣe kó o rántí àkọsílẹ̀ tó wà nínú Ìhìn Rere Jòhánù, tó sọ pé: “Ọlọ́run nífẹ̀ẹ́ ayé tó bẹ́ẹ̀ gẹ́ẹ́ tí ó fi fi Ọmọ bíbí rẹ̀ kan ṣoṣo fúnni, kí olúkúlùkù ẹni tí ó bá ń lo ìgbàgbọ́ nínú rẹ̀ má bàa pa run, ṣùgbọ́n kí ó lè ní ìyè àìnípẹ̀kun.”—Jòhánù 3:16.



20 Ìṣòro mìíràn ni pé olubi lọ̀pọ̀ èèyàn. Wọ́n ń parọ́, wọ́n ń rẹ́ni jẹ, wọ́n sì ń hùwàkiwà. Wọn ò fẹ́ ṣe ohun tí Ọlọ́run fẹ́. Àwọn èèyàn tó ń ṣe ohun búburú yóò pa run nígbà ogun Amágẹ́dọ́nì. (Ka Sáàmù 37:10) Ìdí mìíràn tí ìfẹ́ Ọlọ́run kò fi tíì di ṣíṣe lórí ilẹ̀ ayé ni pé ìjọba èèyàn kò fún àwọn tó wà lábẹ́ wọn níṣìírí láti máa ṣe é. Ọ̀pọ̀ ìjọba ni kò lágbára tó láti darí àwọn èèyàn, òǹrorò làwọn ìjọba kan, àwọn mìíràn sì ya oníwà ìbàjẹ́. Bíbélì sọ pé: “Ènìyàn ti jọba lórí ènìyàn sí ìṣeléṣe rẹ̀.”—Oníwàásù 8:9.



21. Báwo ni Ìjọba náà yóò ṣe mú kí ìfẹ́ Ọlọ́run di ṣíṣe lórí ilẹ̀ ayé?



21 Lẹ́yìn Amágẹ́dọ́nì, abẹ́ ìjọba kan péré laráyé á wà, ìyẹn Ìjọba Ọlọ́run. Ìjọba yẹn yóò ṣe ìfẹ́ Ọlọ́run yóò sì mú àwọn ìbùkún àgbàyanu wá. Bí àpẹẹrẹ, yóò mú Sátánì àtàwọn ẹ̀mí èṣù kúrò lójú ọpọ́n. (Ìṣípayá 20:1-3) Ọlọ́run yóò lo agbára tó wà nínú ẹbọ ìràpadà Jésù tí  àwọn èèyàn olóòótọ́ ò fi ní máa ṣàìsàn, tí wọn ò sì ní kú mọ́. Kàkà bẹ́ẹ̀, yóò ṣeé ṣe fún wọn láti wà láàyè títí láé lábẹ́ ìṣàkóso Ìjọba Ọlọ́run. (Ka Ìṣípayá 22:1-3) Ilẹ̀ ayé yóò di Párádísè. Nípa bẹ́ẹ̀, Ìjọba náà yóò mú kí ìfẹ́ Ọlọ́run di ṣíṣe lórí ilẹ̀ ayé, yóò sì sọ orúkọ Ọlọ́run di mímọ́. Kí nìyẹn túmọ̀ sí? Ó túmọ̀ sì pé lẹ́yìn-ọ̀-rẹyìn, gbogbo àwọn tó ń gbé lábẹ́ Ìjọba Ọlọ́run ni yóò máa bọ̀wọ̀ fún orúkọ Jèhófà.

ÌGBÀ WO NI ÌJỌBA ỌLỌ́RUN YÓÒ MÚ KÍ ÌFẸ́ ỌLỌ́RUN DI ṢÍṢE LÓRÍ ILẸ̀ AYÉ?



22. Báwo la ṣe mọ̀ pé Ìjọba Ọlọ́run ò dé nígbà tí Jésù wà lórí ilẹ̀ ayé tàbí ní gbàrà lẹ́yìn tó jíǹde?



22 Nígbà ti Jésù kọ́ àwọn ọmọ ẹ̀yìn rẹ̀ pé kí wọ́n máa gbàdúrà pé “kí ìjọba rẹ dé,” ó ṣe kedere pé Ìjọba náà ò tíì dé nígbà yẹn. Ṣé ìgbà tí Jésù lọ sí ọ̀run ni Ìjọba náà dé? Rárá o, nítorí pé àpọ́sítélì Pétérù àti àpọ́sítélì Pọ́ọ̀lù sọ pé lẹ́yìn tí Jésù jí dìde, àsọtẹ́lẹ̀ tó wà nínú Sáàmù 110:1 ṣẹ sára rẹ̀. Àsọtẹ́lẹ̀ náà ni pé: “Àsọjáde Jèhófà fún Olúwa mi ni pé: ‘Jókòó ní ọwọ́ ọ̀tún mi, títí èmi yóò fi fi àwọn ọ̀tá rẹ ṣe àpótí ìtìsẹ̀ fún ẹsẹ̀ rẹ.’” (Ìṣe 2:32-34; Hébérù 10:12, 13) Jésù dúró fún àkókò kan.



Lábẹ́ Ìjọba Ọlọ́run, ìfẹ́ Ọlọ́run máa ṣẹ lórí ilẹ̀ ayé bíi ti ọ̀run



23. (a) Ìgbà wo ni Ìjọba Ọlọ́run bẹ̀rẹ̀ sí ṣàkóso? (b) Kí la óò kẹ́kọ̀ọ́ nínú orí tó kàn?



23 Báwo ni àkókò tí Jésù fi dúró ṣe gùn tó? Ní ọ̀rúndún kọkàndínlógún, àwọn àkẹ́kọ̀ọ́ Bíbélì tí wọ́n dìídì  fẹ́ mọ òtítọ́ ṣírò pé, àkókò tí Jésù fi ń dúró yóò dópin ní ọdún 1914. (Nípa déètì yìí, wo Àfikún, “Ọdún 1914—Ọdún Pàtàkì Nínú Àsọtẹ́lẹ̀ Bíbélì”.) Àwọn ohun tó bẹ̀rẹ̀ sí ṣẹlẹ̀ lórí ilẹ̀ ayé láti ọdún 1914 fi hàn pé ìṣirò táwọn akẹ́kọ̀ọ́ Bíbélì tí wọ́n dìídì fẹ́ mọ òtítọ́ wọ̀nyẹn ṣe tọ̀nà. Àsọtẹ́lẹ̀ Bíbélì tó nímùúṣẹ fi hàn pé ní 1914, Kristi di Ọba, Ìjọba ọ̀run ti Ọlọ́run sì bẹ̀rẹ̀ sí ṣàkóso. Nítorí náà, “sáà àkókò kúkúrú” tó ṣẹ́ kù fún Sátánì la wà yìí. (Ìṣípayá 12:12; Sáàmù 110:2) A sì tún lè fi ìdánilójú sọ pé láìpẹ́, Ìjọba Ọlọ́run yóò mú kí ìfẹ́ Ọlọ́run di ṣíṣe lórí ilẹ̀ ayé. Ǹjẹ́ o ka èyí sí àgbàyanu ìhìn rere? Ṣé o gbà gbọ́ pé òótọ́ ni? Orí tó kàn yóò jẹ́ kó o rí i pé òótọ́ ni Bíbélì fi àwọn ohun wọ̀nyí kọ́ni.






ORÍ KẸSÀN-ÁN

Ṣé “Àwọn Ọjọ́ Ìkẹyìn” La Wà Yìí”?



    Kí làwọn ohun tí Bíbélì sọ tẹ́lẹ̀ pé yóò máa ṣẹlẹ̀ lákòókò tá a wà yìí?



    Irú ìwà wo ni Ọ̀rọ̀ Ọlọ́run sọ pé àwọn èèyàn yóò máa hù ní “àwọn ọjọ́ ìkẹyìn”?



    Àwọn ohun rere wo ni Bíbélì sọ tẹ́lẹ̀ pé yóò máa ṣẹlẹ̀ ní “àwọn ọjọ́ ìkẹyìn”?



1. Ibo la ti lè kọ́ nípa ohun tó máa ṣẹlẹ̀ lọ́jọ́ iwájú?



ǸJẸ́ o ti gbọ́ ìròyìn rí lórí rédíò tó o sì ṣe kàyéfì pé: ‘Ibo layé yìí tiẹ̀ ń lọ gan-an?’ Àwọn ìṣẹ̀lẹ̀ láabi ń ṣẹlẹ̀ láìròtẹ́lẹ̀ tó fi jẹ́ pé kò sẹ́ni tó lè sọ ohun tí ilẹ̀ tó máa mọ́ lọ́la òde yìí máa bí. (Jákọ́bù 4:14) Ṣùgbọ́n Jèhófà mọ ohun tí yóò ṣẹlẹ̀ lọ́jọ́ iwájú. (Aísáyà 46:10) Tipẹ́tipẹ́ sẹ́yìn ni Bíbélì Ọ̀rọ̀ Ọlọ́run ti sọ tẹ́lẹ̀ pé àwọn ohun búburú yóò máa ṣẹlẹ̀ lákòókò wa yìí. Ó tún sọ tẹ́lẹ̀ pé àwọn ohun rere yóò ṣẹlẹ̀ lọ́jọ́ iwájú tí kò jìnnà mọ́.



2, 3. Ìbéèrè wo làwọn ọmọ ẹ̀yìn Jésù bi í, báwo ló sì ṣe dá wọn lóhùn?



2 Jésù sọ̀rọ̀ nípa Ìjọba Ọlọ́run, èyí tí yóò fòpin sí ìwà ibi tí yóò sì sọ ayé di Párádísè. (Lúùkù 4:43) Àwọn èèyàn sì máa ń fẹ́ láti mọ ìgbà tí Ìjọba náà yóò dé. Kódà, àwọn ọmọ ẹ̀yìn Jésù bi Jésù pe: “Kí ni yóò . . . jẹ́ àmì wíwàníhìn-ín rẹ àti ti ìparí ètò àwọn nǹkan?” (Mátíù 24:3) Jésù dá wọn lóhùn pé Jèhófà nìkan ló mọ ìgbà tí òpin ayé búburú yìí yóò dé. (Mátíù 24:36) Àmọ́ o, Jésù sọ àsọtẹ́lẹ̀ àwọn nǹkan tí yóò máa ṣẹlẹ̀ lórí ilẹ̀ ayé tó bá kù díẹ̀ kí Ìjọba Ọlọ́run mú àlàáfíà àti  ààbò wá fún aráyé. Àwọn ohun tó sì sọ tẹ́lẹ̀ ló ń ṣẹlẹ̀ báyìí!



3 Ká tó yẹ ẹ̀rí tó fi hàn pé “ìparí ètò àwọn nǹkan” la wà yìí wò, jẹ́ ká kọ́kọ́ jíròrò ní ṣókí nípa ogun kan tó jẹ́ pé kò sí ẹ̀dá èèyàn kankan tí ì bá mọ̀ pé ó jà nítorí pé ọ̀run ló ti wáyé, tí àbájáde rẹ̀ sì kàn wá.

OGUN KAN JÀ NÍ Ọ̀RUN



4, 5. (a) Kí ló ṣẹlẹ̀ ní ọ̀run ní kété lẹ́yìn tí Jésù di Ọba? (b) Bí Ìṣípayá 12:12 ti sọ, kí ni yóò jẹ́ àbájáde ogun tó jà ní ọ̀run?



4 Orí Kẹjọ ìwé yìí ṣàlàyé pé Jésù Kristi di Ọba ní ọ̀run lọ́dún 1914. (Ka Dáníẹ́lì 7:13, 14) Ní kété lẹ́yìn tí Jésù di Ọba, ó ṣe ohun kan. Bíbélì sọ pé: “Ogun sì bẹ́ sílẹ̀ ní ọ̀run: Máíkẹ́lì [orúkọ mìíràn tí Jésù ń jẹ́] àti àwọn áńgẹ́lì rẹ̀ bá dírágónì náà [ìyẹn Sátánì Èṣù] jagun, dírágónì náà àti àwọn áńgẹ́lì rẹ̀ sì jagun.” * Sátánì àtàwọn áńgẹ́lì búburú rẹ̀, ìyẹn àwọn ẹ̀mí èṣù, fìdí rẹmi nínú ogun yẹn, wọ́n sì dẹni tí wọ́n lé kúrò lọ́run wá sórí ilẹ̀ ayé. Àwọn áńgẹ́lì olóòótọ́ yọ̀ pé Sátánì àtàwọn ẹ̀mí èṣù rẹ̀ ti lọ. Ṣùgbọ́n ìgbẹ̀yìn ogun yìí kò máyọ̀ wá fọ́mọ aráyé o. Kàkà bẹ́ẹ̀, ohun tí Bíbélì sọ ni pé: “Ègbé ni fún ilẹ̀ ayé . . . nítorí Èṣù ti sọ̀ kalẹ̀ wá bá yín, ó ní ìbínú ńlá, ó mọ̀ pé sáà àkókò kúkúrú ni òun ní.”—Ìṣípayá 12:7, 9, 12.



5 Jọ̀wọ́ ṣàkíyèsí àbájáde ogun tó jà ní ọ̀run. Èṣù yóò mú wàhálà tàbí ègbé bá ayé nítorí inú tó ń bí i. O máa tó rí i pé àkókò wàhálà yẹn gan-an la wà yìí. Ṣùgbọ́n kò ní pẹ́ o, “sáà àkókò kúkúrú” ni. Kódà, Sátánì mọ̀ pé àkókò kúkúrú lòun yóò fi fa wàhálà. Bíbélì pe sáà àkókò yìí ní “àwọn ọjọ́ ìkẹyìn.” (2 Tímótì 3:1) A mà dúpẹ́ o, pé Ọlọ́run yóò ká Èṣù lọ́wọ́ kò láìpẹ́ kó má bàa lè ṣe nǹkan kan fún ayé mọ́! Wá jẹ́ ká wo àwọn ohun tí Bíbélì sọ tẹ́lẹ̀ tó  ti ń ṣẹlẹ̀ báyìí. Àwọn ohun tó ń ṣẹlẹ̀ yẹn á fi hàn pé àwọn ọjọ́ ìkẹyìn la wà yìí, á sì fi hàn pé láìpẹ́, Ìjọba Ọlọ́run yóò mú ìbùkún tí ò lópin wá bá àwọn tó fẹ́ràn Jèhófà. Ní báyìí, jẹ́ ká kọ́kọ́ wo mẹ́rin lára àwọn àmì tí Jésù sọ pé yóò jẹ́ àmì àkókò tá a wà.

ÀWỌN OHUN BÚBURÚ TÍ YÓÒ MÁA ṢẸLẸ̀ LÁWỌN ỌJỌ́ ÌKẸYÌN



6, 7. Báwo lohun tí Jésù sọ nípa ogun àti àìtó oúnjẹ ṣe ń nímùúṣẹ lónìí?



6 “Orílẹ̀-èdè yóò dìde sí orílẹ̀-èdè àti ìjọba sí ìjọba.” (Mátíù 24:7) Ọ̀kẹ́ àìmọye èèyàn ni ogun pa ní ọgọ́rùn-ún ọdún tó kọjá. Òpìtàn ọmọ ilẹ̀ Gẹ̀ẹ́sì kan kọ̀wé pé: “Látìgbà táláyé ti dáyé, ọ̀rúndún ogún ni wọ́n ti pààyàn jù. . . . Òun ni ọ̀rúndún tó jẹ́ pé, ó fẹ́rẹ̀ẹ́ máà sí ìgbà kan tógun ò jà, nítorí pé láwọn orílẹ̀-èdè kan, gbogbo ìgbà ni wọ́n ń dìídì dá ogun sílẹ̀; ẹ̀ẹ̀kọ̀ọ̀kan logun kì í jà.” Ìròyìn kan látọ̀dọ̀ Àjọ Tó Ń Rí sí Àwọn Ohun Tó Ń Lọ Lágbàáyé sọ pé: “Ìlọ́po mẹ́ta iye àwọn tí ogun pa láti ọ̀rúndún kìíní Ọdún Olúwa Wa títí di ọdún 1899 ni ogun pa ní ọ̀rúndún ogún nìkan.” Láti ọdún 1914, ó ju ọgọ́rùn-ún mílíọ̀nù èèyàn lọ tó kú látàrí ogun. Tó bá jẹ́ pé àwọn èèyàn tiwa náà ti bógun lọ rí, ó ṣeé ṣe ká ti rí ìbànújẹ́ tó máa ń bá àwọn  téèyàn wọn bógun lọ. Àmọ́, ṣé a lè mọ àpapọ̀ ìbànújẹ́ tó bá ọ̀kẹ́ àìmọye èèyàn jákèjádò ayé tógun ti pa àwọn èèyàn wọn? Rárá, a ò lè mọ̀ ọ́n.

Scenes of the last days: a bomb exploding, a malnourished child, a war plane, a person trapped after an earthquake



7 “Àìtó oúnjẹ . . . yóò wà.” (Mátíù 24:7) Àwọn olùṣèwádìí sọ pé oúnjẹ tá à ń pèsè ti pọ̀ sí i lọ́nà tó yamùrá láti ọgbọ̀n ọdún sẹ́yìn títí di àkókò yìí. Síbẹ̀síbẹ̀, àìtó oúnjẹ ṣì wà nítorí pé àwọn èèyàn ò lówó tó tó láti fi ra oúnjẹ, àwọn kan ò sì nílẹ̀ tí wọ́n lè gbin nǹkan sí. Láwọn orílẹ̀-èdè tó ṣẹ̀ṣẹ̀ ń gòkè àgbà, ọ̀kẹ́ àìmọye èèyàn ló jẹ́ pé ìwọ̀nba owó táṣẹ́rẹ́ ni wọ́n ń rí lójúmọ́, ebi àpafẹ́ẹ̀ẹ́kú ló sì ń pa ọ̀pọ̀ jù lọ wọn. Àjọ Ìlera Àgbáyé díwọ̀n rẹ̀ pé àìrí oúnjẹ aṣaralóore jẹ ló ń ṣokùnfà ikú tó ń pa àwọn ọmọdé tí iye wọn ju mílíọ̀nù márùn-ún lọ lọ́dọọdún.



8, 9. Kí ló fi hàn pé àsọtẹ́lẹ̀ tí Jésù sọ nípa ìmìtìtì ilẹ̀ àti àjàkálẹ̀ àrùn ń nímùúṣẹ?



8 “Ìsẹ̀lẹ̀ ńláǹlà yóò sì wà.” (Lúùkù 21:11) Àjọ ilẹ̀ Amẹ́ríkà Tí Ń Ṣèwádìí Nípa Ilẹ̀ Ayé Àtàwọn Ohun Tó Wà Nínú Rẹ̀ sọ pé láti ọdún 1990, mẹ́tàdínlógún lára àwọn ìmìtìtì ilẹ̀ tó ń wáyé lọ́dọọdún ló lágbára débi tí wọ́n fi ń ba ọ̀pọ̀ ilé jẹ́ tí wọ́n sì ń fa ilẹ̀ ya. Bákan náà, ó fẹ́rẹ̀ẹ́ lè jẹ́ pé ọdọọdún làwọn ìmìtìtì ilẹ̀ tó lágbára tó láti wó ilé ń ṣẹlẹ̀. Ìwé mìíràn tá a ṣèwádìí nínú rẹ̀ sọ  pé: “Ọgọ́rọ̀ọ̀rún lọ́nà ẹgbẹẹgbẹ̀rún èèyàn ni ìmìtìtì ilẹ̀ pa ní ọgọ́rùn-ún ọdún tó kọjá, díẹ̀ sì ni ìtẹ̀síwájú nínú ìmọ̀ ìjìnlẹ̀ ń ṣe láti gba ẹ̀mí àwọn èèyàn là.”



9 ‘Àwọn àjàkálẹ̀ àrùn yóò wà.’ (Lúùkù 21:11) Bó tilẹ̀ jẹ́ pé ìtẹ̀síwájú ń ṣẹlẹ̀ lágbo ìmọ̀ ìṣègùn, àwọn àìsàn tó ti wà tipẹ́tipẹ́ àtàwọn tó ṣẹ̀ṣẹ̀ ń yọjú ṣì ń pọ́n ọmọ aráyé lójú. Ìròyìn kan sọ pé ogún àrùn táwọn èèyàn mọ̀ dáadáa ti wá wọ́pọ̀ gan-an láti ẹ̀wádún díẹ̀ sẹ́yìn títí di àsìkò yìí. Lára irú àwọn àrùn bẹ́ẹ̀ ni ikọ́ ẹ̀gbẹ, ibà àti àrùn onígbá méjì. Oríṣi àwọn àrùn kan ò sì fẹ́ gbóògùn mọ́. Ó kéré tán, ọgbọ̀n àrùn ló tún ṣẹ̀ṣẹ̀ yọjú. Àwọn kan lára wọn ò gbóògùn, gbẹ̀mígbẹ̀mí sì ni wọ́n.

IRÚ ÌWÀ TÁWỌN ÈÈYÀN YÓÒ MÁA HÙ LÁWỌN ỌJỌ́ ÌKẸYÌN

Scenes of the last days: a diseased patient, people showing love of money and pleasure, a troubled family, soldiers at war



10. Nínú àwọn ohun tí 2 Tímótì 3:1-5 sọ tẹ́lẹ̀, èwo lo fúnra rẹ rí táwọn èèyàn ń hù níwà lónìí?



10 Yàtọ̀ sáwọn ohun burúkú tí yóò máa ṣẹlẹ̀ láwọn ọjọ́ ìkẹyìn, Bíbélì tún sọ tẹ́lẹ̀ pé àwọn nǹkan ò ní rí bó ṣe máa ń rí mọ́ láwùjọ ẹ̀dá. Àpọ́sítélì Pọ́ọ̀lù sọ irú èèyàn tí ọ̀pọ̀ jù lọ yóò yà. Ó sọ pé: “Ní àwọn ọjọ́ ìkẹyìn, àwọn àkókò lílekoko tí ó nira láti bá lò yóò wà  níhìn-ín.” (Ka 2 Tímótì 3:1-5) Ara ohun tí Pọ́ọ̀lù sọ pé àwọn èèyàn yóò yà ni



    olùfẹ́ ara wọn



    olùfẹ́ owó



    aṣàìgbọràn sí òbí



    aláìdúróṣinṣin



    aláìní ìfẹ́ni àdánidá



    aláìní ìkóra-ẹni-níjàánu



    òǹrorò



    olùfẹ́ adùn dípò olùfẹ́ Ọlọ́run



    àwọn tí wọ́n ní ìrísí fífọkànsin Ọlọ́run ṣùgbọ́n tí wọ́n já sí èké ní ti agbára rẹ̀



11. Báwo ni Sáàmù 92:7 ṣe ṣàpèjúwe ohun tí yóò ṣẹlẹ̀ sáwọn ẹni ibi?



11 Ṣé irú èèyàn táwọn tó wà ládùúgbò rẹ yà nìyẹn? Ó dájú pé bẹ́ẹ̀ ni. Kò síbi táwọn èèyàn tí ìwàkiwà kún ọwọ́ wọn ò sí. Ohun tí ìyẹn sì fi hàn ni pé Ọlọ́run ò ní pẹ́ wá nǹkan ṣe sí i, nítorí Bíbélì sọ pé: “Nígbà tí àwọn ẹni burúkú bá rú jáde bí ewéko, tí gbogbo àwọn aṣenilọ́ṣẹ́ bá sì yọ ìtànná, kí a lè pa wọ́n rẹ́ ráúráú títí láé ni.”—Sáàmù 92:7.

ÀWỌN ÌṢẸ̀LẸ̀ RERE!



12, 13. Báwo ni “ìmọ̀ tòótọ́” ṣe di púpọ̀ yanturu ní “àkókò òpin” yìí?



12 Kò sí àní-àní pé, bí Bíbélì ti  sọ tẹ́lẹ̀, wàhálà ló kúnnú ayé láwọn ọjọ́ ìkẹyìn yìí. Ṣùgbọ́n nínú ayé oníwàhálà yìí, àwọn ohun rere ń ṣẹlẹ̀ láàárín àwọn tó ń sin Jèhófà.



13 Ìwé Bíbélì tá à ń pè ní Dáníẹ́lì sọ tẹ́lẹ̀ pé, “ìmọ̀ tòótọ́ yóò . . . di púpọ̀ yanturu.” Ìgbà wo nìyẹn máa wáyé? “Àkókò òpin” ni. (Dáníẹ́lì 12:4) Ní pàtàkì láti ọdún 1914 ni Jèhófà ti ń jẹ́ kí àwọn tó fẹ́ sìn ín tọkàntọkàn máa túbọ̀ lóye àwọn ohun tí Bíbélì fi kọ́ni. Wọ́n ti túbọ̀ mọ ohun tó jẹ́ òtítọ́ nípa orúkọ Ọlọ́run àtohun tí Ọlọ́run ní lọ́kàn tó fi dá ilẹ̀ ayé, wọ́n ti mọ òtítọ́ nípa ẹbọ ìràpadà Jésù Kristi, ipò táwọn òkú wà, àti àjíǹde. Kò mọ síbẹ̀ o, àwọn tó ń jọ́sìn Jèhófà ti mọ bí wọ́n á ṣe máa gbé ìgbé ayé wọn lọ́nà tí yóò ṣe wọ́n láǹfààní tí yóò sì mú ìyìn bá Ọlọ́run. Wọ́n tún ti túbọ̀ mọ ipa tí Ìjọba Ọlọ́run fẹ́ kó àti bí yóò ṣe mú àwọn ìṣòro tó wà lórí ilẹ̀ ayé kúrò. Kí wá ni wọ́n ń fi ìmọ̀ tí wọ́n ní yìí ṣe? Ìbéèrè yẹn tún mú wa lọ sórí àsọtẹ́lẹ̀ mìíràn tó ń nímùúṣẹ láwọn ọjọ́ ìkẹyìn wọ̀nyí.

Jehovah’s Witnesses in different countries preaching the good news of the Kingdom in many languages



“A ó sì wàásù ìhìn rere ìjọba yìí ní gbogbo ilẹ̀ ayé tí a ń gbé.”—Mátíù 24:14



14. Ibo ni ìwàásù ìhìn rere Ìjọba Ọlọ́run ti gbòòrò dé lónìí, àwọn wo ló sì ń wàásù rẹ̀?



14 Nígbà tí Jésù ń sọ àsọtẹ́lẹ̀ nípa “ìparí ètò àwọn nǹkan,” ó ní: “A ó sì wàásù ìhìn rere ìjọba yìí ní gbogbo ilẹ̀ ayé tí a ń gbé.” (Ka Mátíù 24:3, 14) Jákèjádò ayé, ó ju igba ó lé ọgbọ̀n ilẹ̀ [230] lọ tá a ti ń wàásù ìhìn rere Ìjọba Ọlọ́run, ìyẹn, ohun tí Ìjọba náà jẹ́, ohun tí yóò gbé ṣe, àti bá a ṣe lè rí àwọn ìbùkún tí yóò mú wá gbà. Ó sì ju irínwó [400] èdè lọ tá a fi ń wàásù náà. Ọ̀kẹ́ àìmọye àwọn Ẹlẹ́rìí Jèhófà ló ń fi ìtara wàásù ìhìn rere Ìjọba Ọlọ́run. Wọ́n wá látinú “gbogbo àwọn orílẹ̀-èdè àti ẹ̀yà àti ènìyàn àti ahọ́n.” (Ìṣípayá 7:9) Ọ̀pọ̀ mílíọ̀nù àwọn èèyàn tí wọ́n fẹ́ mọ ohun tí Bíbélì fi kọ́ni gan-an làwọn Ẹlẹ́rìí Jèhófà ń bá kẹ́kọ̀ọ́ Bíbélì lọ́fẹ̀ẹ́ nínú ilé wọn. Ìjọlójú gbáà ló jẹ́, pé àsọtẹ́lẹ̀ yìí lè máa nímùúṣẹ báyìí pàápàá lójú  ohun tí Jésù ti sọ tẹ́lẹ̀ pé àwọn Kristẹni tòótọ́ yóò jẹ́ “ẹni ìkórìíra lọ́dọ̀ gbogbo ènìyàn”!—Lúùkù 21:17.

KÍ NI WÀÁ ṢE?



15. (a) Ǹjẹ́ o gbà pé àwọn ọjọ́ ìkẹyìn la wà yìí, kí sì nìdí tó o fi dáhùn bó o ṣe dáhùn? (b) Kí ni “òpin” yóò mú bá àwọn tó ń ta ko Jèhófà, kí sì ni yóò mú bá àwọn tó fi ara wọn sábẹ́ àkóso Ìjọba Ọlọ́run?



15 Pẹ̀lú bí ọ̀pọ̀ àsọtẹ́lẹ̀ Bíbélì ṣe ń nímùúṣẹ lákòókò yìí, ǹjẹ́ o ò gbà pé àwọn ọjọ́ ìkẹyìn la wà yìí? Ó dá jú pé “òpin” yóò dé tá a bá ti wàásù débi tó tẹ́ Jèhófà lọ́rùn pé ká wàásù dé. (Mátíù 24:14) “Òpin” ni ìgbà tí Ọlọ́run yóò mú ìwà búburú kúrò lórí ilẹ̀ ayé. Àwọn tó ń mọ̀ọ́mọ̀ ta kò Jèhófà ni Jèhófà yóò lo Jésù àtàwọn áńgẹ́lì Rẹ̀ alágbára láti pa run. (2 Tẹsalóníkà 1:6-9) Sátánì àtàwọn ẹ̀mí èṣù rẹ̀ kò tún ní máa ṣi àwọn orílẹ̀-èdè lọ́nà mọ́. Lẹ́yìn náà, Ìjọba Ọlọ́run yóò mú ìbùkún rẹpẹtẹ bá àwọn tó bá fi ara wọn sábẹ́ àkóso òdodo rẹ̀.—Ìṣípayá 20:1-3; 21:3-5.



16. Kí lohun tó máa dára pé ká ṣe?



16 Níwọ̀n bí òpin ètò Sátánì ti fẹ́rẹ̀ẹ́ dé, ohun tó yẹ ká bi ara wa ni pé: ‘Kí ló yẹ kí ń máa ṣe báyìí?’ Ohun tó máa dára pé ká ṣe ni pé ká máa kẹ́kọ̀ọ́ sí i nípa Jèhófà àtàwọn ohun tó ń béèrè lọ́wọ́ wa. (Jòhánù 17:3) Máa kẹ́kọ̀ọ́ Bíbélì lójú méjèèjì. Jẹ́ kó di àṣà rẹ láti máa bá àwọn tó jẹ́ pé ṣíṣe ìfẹ́ Ọlọ́run ló jẹ wọ́n lógún kẹ́gbẹ́. (Ka Hébérù 10:24, 25) Máa gba ìmọ̀ tí Jèhófà ń fún àwọn èèyàn jákèjádò ayé sínú, kó o sì ṣe àwọn ìyípadà tó pọn dandan nínú ìgbésí ayé rẹ kó o bàa lè rí ojú rere Ọlọ́run.—Jákọ́bù 4:8.



17. Kí nìdí tí ìparun àwọn ẹni ibi yóò fi dé bá ọ̀pọ̀ èèyàn lójijì?



17 Jésù sọ tẹ́lẹ̀ pé ọ̀pọ̀ jù lọ ló máa rí ẹ̀rí tó fi hàn pé ọjọ́ ìkẹyìn la wà yìí, àmọ́ wọn kò ní kà á sí. Ńṣe ni ìparun àwọn ẹni ibi yóò dé lójijì. Yóò bá ọ̀pọ̀ èèyàn láìròtẹ́lẹ̀ bí ìgbà tí olè bá dé lójijì. (Ka 1 Tẹsalóníkà 5:2) Jésù kìlọ̀ pé: “Bí àwọn ọjọ́ Nóà ti rí, bẹ́ẹ̀ náà ni wíwàníhìn-ín Ọmọ ènìyàn yóò rí. Nítorí bí wọ́n ti wà ní ọjọ́ wọnnì ṣáájú ìkún  omi, wọ́n ń jẹ, wọ́n sì ń mu, àwọn ọkùnrin ń gbéyàwó, a sì ń fi àwọn obìnrin fúnni nínú ìgbéyàwó, títí di ọjọ́ tí Nóà wọ ọkọ̀ áàkì; wọn kò sì fiyè sí i títí ìkún omi fi dé, tí ó sì gbá gbogbo wọn lọ, bẹ́ẹ̀ náà ni wíwàníhìn-ín Ọmọ ènìyàn yóò rí.”—Mátíù 24:37-39.



18. Kí ni ìkìlọ̀ Jésù tá a gbọ́dọ̀ fi sọ́kàn?



18 Ìyẹn ló mú kí Jésù sọ fáwọn olùgbọ́ rẹ̀ pé: “Ẹ kíyè sí ara yín, kí ọkàn-àyà yín má bàa di èyí tí a dẹrù pa pẹ̀lú àjẹjù àti ìmutíyó kẹ́ri àti àwọn àníyàn ìgbésí ayé, lójijì tí ọjọ́ yẹn yóò sì dé bá yín ní ìṣẹ́jú akàn gẹ́gẹ́ bí ìdẹkùn. Nítorí yóò dé bá gbogbo àwọn tí ń gbé ní ojú gbogbo ilẹ̀ ayé. Ẹ máa wà lójúfò, nígbà náà, ní rírawọ́ ẹ̀bẹ̀ ní gbogbo ìgbà, kí ẹ lè kẹ́sẹ járí ní yíyèbọ́ nínú gbogbo nǹkan wọ̀nyí tí a ti yàn tẹ́lẹ̀ láti ṣẹlẹ̀, àti ní dídúró [ìyẹn ni, láti wà ní ipò ẹni tá a ṣojú rere sí] níwájú Ọmọ ènìyàn.” (Lúùkù 21:34-36) Ọlọgbọ́n lẹni tó bá fi ọ̀rọ̀ Jésù yìí sọ́kàn o. Kí nìdí? Ìdí ni pé àwọn tó bá rí ojú rere Jèhófà Ọlọ́run àti ti “Ọmọ ènìyàn,” ìyẹn Jésù Kristi, yóò nírètí láti la òpin ètò Sátánì já wọn yóò sì nírètí láti gbé nínú ayé tuntun àgbàyanu tó ti fẹ́rẹ̀ẹ́ dé báyìí!—Jòhánù 3:16; 2 Pétérù 3:13.




ORÍ KẸWÀÁ

Àwọn Ẹ̀dá Ẹ̀mí—Ohun Tí Wọ́n Ń Ṣe fún Wa



    Ǹjẹ́ àwọn áńgẹ́lì máa ń ran èèyàn lọ́wọ́?



    Báwo làwọn ẹ̀dá ẹ̀mí búburú ṣe ń mú káwọn èèyàn máa ṣe ohun tí kò dára?



    Ǹjẹ́ ó yẹ ká máa bẹ̀rù àwọn ẹ̀dá ẹ̀mí búburú?



1. Kí nìdí tó fi yẹ ká fẹ́ láti mọ̀ nípa àwọn áńgẹ́lì?



TÁ A bá fẹ́ dojúlùmọ̀ ẹnì kan dáadáa, ara ohun tá a máa ṣe ni pé ká mọ̀ nípa ìdílé rẹ̀. Bákan náà, tá a bá fẹ́ mọ Jèhófà Ọlọ́run dáadáa, a ní láti mọ̀ nípa àwọn áńgẹ́lì tó jẹ́ ara ìdílé Jèhófà tó wà lókè ọ̀run. Bíbélì pe àwọn áńgélì ní “àwọn ọmọ Ọlọ́run.” (Jóòbù 38:7) Nítorí náà, ipò wo ni wọ́n dì mú nínú ètò Ọlọ́run? Ǹjẹ́ wọ́n ti ṣe nǹkan kan rí tó kan aráyé? Ǹjẹ́ ohun táwọn áńgẹ́lì ń ṣe kàn ọ́? Tó bá kàn ọ́, ọ̀nà wo ló gbà kàn ọ́?



2. Ibo làwọn áńgẹ́lì ti wá, mélòó sì ni wọ́n?



2 Ọgọ́rọ̀ọ̀rún ìgbà ni Bíbélì sọ̀rọ̀ nípa àwọn áńgẹ́lì. Jẹ́ ká wo díẹ̀ lára àwọn ibi tí Bíbélì ti sọ̀rọ̀ nípa àwọn áńgẹ́lì ká lè mọ̀ sí i nípa wọn. Ibo làwọn áńgẹ́lì ti wá? Kólósè 1:16 sọ pé: “Nípasẹ̀ rẹ̀ [ìyẹn Jésù Kristi] ni a dá gbogbo ohun mìíràn ní ọ̀run àti lórí ilẹ̀ ayé.” Nípa bẹ́ẹ̀, Jèhófà Ọlọ́run ló tipasẹ̀ àkọ́bí Ọmọ rẹ̀ dá ọ̀kọ̀ọ̀kan àwọn ẹ̀dá ẹ̀mí tá à ń pè ní áńgẹ́lì. Àwọn áńgẹ́lì mélòó ló wà? Bíbélì fi hàn pé ọ̀kẹ́ àìmọye áńgẹ́lì ni Ọlọ́run dá, gbogbo wọn ló sì lágbára.—Sáàmù 103:20. *



3. Kí ni Jóòbù 38:4-7 sọ fún wa nípa àwọn áńgẹ́lì?



 3 Bíbélì Ọ̀rọ̀ Ọlọ́run sọ fún wa pé nígbà tí Ọlọ́run fi ìpìlẹ̀ ilẹ̀ ayé lélẹ̀, “gbogbo àwọn ọmọ Ọlọ́run sì bẹ̀rẹ̀ sí hó yèè nínú ìyìn.” (Jóòbù 38:4-7) Ìyẹn fi hàn pé àwọn áńgẹ́lì ti wà tipẹ́tipẹ́ kí Ọlọ́run tó dá èèyàn, kódà wọ́n ti wà kí Ọlọ́run tó dá ilẹ̀ ayé. Ẹsẹ Bíbélì yẹn tún fi hàn pé ohun tó bá ṣẹlẹ̀ máa ń kan àwọn áńgẹ́lì, nítorí ó sọ pé “wọ́n jùmọ̀ ń fi ìdùnnú ké jáde.” Kíyè sí i pé nínú ẹsẹ Bíbélì yìí, ńṣe ni “gbogbo àwọn ọmọ Ọlọ́run” jùmọ̀ yọ̀. Nígbà yẹn, gbogbo àwọn áńgẹ́lì ló jẹ́ ara ìdílé Ọlọrun tó wà níṣọ̀kan tó sì ń sin Ọlọ́run.

ÀWỌN ÁŃGẸ́LÌ Ń RANNI LỌ́WỌ́ WỌ́N SÌ Ń DÁÀBÒ BONI



4. Báwo ni Bíbélì ṣe fi hàn pé àwọn áńgẹ́lì nífẹ̀ẹ́ sí ọ̀rọ̀ ọmọ aráyé?



4 Látìgbà táwọn ẹ̀dá ẹ̀mí rere ti rí tí Ọlọ́run dá èèyàn ni wọ́n ti nífẹ̀ẹ́ pé kọ́mọ aráyé pọ̀ sí i kí ètò tí Ọlọ́run ṣe sì yọrí sí ibi tí Ọlọ́run fẹ́ kó yọrí sí. (Òwe 8:30, 31; 1 Pétérù 1:11, 12) Àmọ́, bọ́dún ṣe ń gorí ọdún làwọn áńgẹ́lì ń rí i pé ọ̀pọ̀ jù lọ àwọn èèyàn ni kì í sin Ẹlẹ́dàá wọn mọ́. Kò sí àní-àní pé èyí á máa ba àwọn áńgẹ́lì rere nínú jẹ́. Ṣùgbọ́n nígbàkigbà táwọn èèyàn bá padà sọ́dọ̀ Jèhófà, kódà bó ṣe ẹnì kan péré, ńṣe ni “ìdùnnú máa ń sọ láàárín àwọn áńgẹ́lì.” (Lúùkù 15:10) Níwọ̀n bí ire àwọn tó ń sin Ọlọ́run ti jẹ àwọn áńgẹ́lì lógún tó báyìí, a mọ̀ pé Jèhófà á ti lo àwọn áńgẹ́lì rẹ̀ láìmọye ìgbà láti fún àwọn ìránṣẹ́ rẹ̀ lágbára, ìyẹn àwọn ìránṣẹ́ rẹ̀ tó wà lórí ilẹ̀ ayé tó ń ṣègbọràn sí i. (Ka Hébérù 1:7, 14) Gbé àwọn àpẹẹrẹ díẹ̀ yẹ̀ wò.

An angel protecting Daniel in the lions’ pit



“Ọlọ́run mi rán áńgẹ́lì rẹ̀, ó sì dí ẹnu àwọn kìnnìún náà.”—Dáníẹ́lì 6:22



5. Àwọn àpẹẹrẹ wo ló wà nínú Bíbélì nípa báwọn áńgẹ́lì ṣe ń ran èèyàn lọ́wọ́?



5 Nígbà tí ìlú Sódómù àti Gòmórà pa run nítorí ìwà búburú tí wọ́n ń hù níbẹ̀, áńgẹ́lì méjì ló ran Lọ́ọ̀tì, tí í ṣe olódodo, àtàwọn ọmọbìnrin rẹ̀ lọ́wọ́, tí wọ́n fi lè la ìparun náà já. Ńṣe làwọn áńgẹ́lì náà fà wọ́n lọ́wọ́ tí wọ́n sì mú wọn kúrò nínú ìlú yẹn. (Jẹ́nẹ́sísì 19:15, 16) Ọ̀pọ̀ ọ̀rúndún lẹ́yìn náà,  àwọn olubi ju wòlíì Dáníẹ́lì sínú ihò kìnnìún, ṣùgbọ́n àwọn kìnnìún ò ṣe é ní nǹkan kan. Dáníẹ́lì sọ pé: “Ọlọ́run mi rán áńgẹ́lì rẹ̀, ó sì dí ẹnu àwọn kìnnìún náà.” (Dáníẹ́lì 6:22) Ní ọ̀rúndún kìíní, áńgẹ́lì kan dá àpọ́sítélì Pétérù sílẹ̀ lọ́gbà ẹ̀wọ̀n. (Ìṣe 12:6-11) Kò mọ síbẹ̀ o, àwọn áńgẹ́lì ran Jésù lọ́wọ́ nígbà tó bẹ̀rẹ̀ iṣẹ́ òjíṣẹ́ rẹ̀ lórí ilẹ̀ ayé. (Máàkù 1:13) Lẹ́yìn náà, nígbà tó kù díẹ̀ tí wọ́n máa pa Jésù, áńgẹ́lì kan lọ bá a “ó sì fún un lókun.” (Lúùkù 22:43) Ó dájú pé ìrànlọ́wọ́ táwọn áńgẹ́lì ṣe fún Jésù yìí fún un lágbára gan-an láwọn àkókò tó ṣe pàtàkì yẹn nínu ìgbésí ayé rẹ̀!



6. (a) Báwo làwọn ańgẹ́lì ṣe ń dáàbò bo àwọn èèyàn Ọlọ́run lónìí? (b) Àwọn ìbéèrè wo la fẹ́ gbé yẹ̀ wò báyìí?



6 Lóde òní, àwọn áńgẹ́lì kì í wá sórí ilẹ̀ ayé láwọ̀ èèyàn mọ́ láti fara han àwọn èèyàn Ọlọ́run. Alágbára ni àwọn áńgẹ́lì Ọlọ́run. Bó tilẹ̀ jẹ́ pé a ò lè rí wọn, wọ́n ṣì máa ń dáàbo bo àwọn èèyàn Ọlọ́run. Ní pàtàkì, wọ́n máa ń dáàbò bò wọ́n lọ́wọ́ ohunkóhun tó lè wu wọ́n léwu nípa tẹ̀mí. Bíbélì sọ pé: “Áńgẹ́lì Jèhófà dó yí àwọn tí ó bẹ̀rù rẹ̀ ká, ó sì ń gbà wọ́n sílẹ̀.” (Sáàmù 34:7) Kí nìdí tó fi yẹ kí ọ̀rọ̀ yẹn fi wá lọ́kàn balẹ̀ gan-an? Ìdí ni pé àwọn ẹ̀dá ẹ̀mí búburú wà tí wọ́n fẹ́ ba tiwa jẹ́! Ta ni wọ́n? Ibò ni wọ́n ti wá? Báwo sì ni wọ́n ṣe ń gbìyànjú láti ṣe wá níbi? Ká lè rí ìdáhùn sáwọn ìbéèrè yìí, jẹ́ ká gbé ohun kan tó ṣẹlẹ̀ nígbà ìwáṣẹ̀ ẹ̀dá èèyàn yẹ̀ wò.

ÀWỌN Ẹ̀DÁ Ẹ̀MÍ TÓ JẸ́ Ọ̀TÁ WA



7. Báwo ni Sátánì ṣe ṣàṣeyọrí tó nínú bo ṣe gbìyànjú láti mú káwọn èèyàn kẹ̀yìn sí Ọlọ́run?



7 A kẹ́kọ̀ọ́ ní Orí Kẹta ìwé yìí pé, ọ̀kan lára àwọn áńgẹ́lì fẹ́ láti jọba lórí àwọn ẹlòmíràn. Díẹ̀ díẹ̀, ìfẹ́ yẹn jọba lọ́kàn rẹ̀, ìyẹn sì mú kó kẹ̀yìn sí Ọlọ́run. Nígbà tó yá, a wá mọ áńgẹ́lì yìí sí Sátánì Èṣù. (Ìṣípayá 12:9) Látìgbà tí Sátánì ti tan Éfà jẹ títí di nǹkan bí ọ̀rúndún mẹ́rìndínlógún lẹ́yìn náà, ó fẹ́rẹ̀ẹ́ lè jẹ́ pé gbogbo ẹ̀dá èèyàn ni Sátánì mú kó kẹ̀yìn sí Ọlọ́run, àyàfi àwọn díẹ̀ bí Ébẹ́lì, Énọ́kù, àti Nóà.—Hébérù 11:4, 5, 7.



8. (a) Báwo làwọn áńgẹ́lì kan ṣe di ẹ̀mí èṣù? (b) Kí ló di dandan káwọn ẹ̀mí èṣù ṣe kí wọ́n tó lè la Ìkún Omi ọjọ́ Nóà já?



8 Nígbà ayé Nóà, àwọn áńgẹ́lì mìíràn ṣọ̀tẹ̀ sí Jèhófà. Wọ́n fi ibi tí Ọlọ́run fi wọ́n sí nínú ìdílé rẹ̀ tó wà lọ́run sílẹ̀, wọ́n wá sórí ilẹ̀ ayé wọ́n sì para dà di èèyàn. Nítorí kí ni? A kà ní Jẹ́nẹ́sísì 6:2 pé: “Àwọn ọmọ Ọlọ́run tòótọ́ bẹ̀rẹ̀ sí kíyè sí àwọn ọmọbìnrin ènìyàn, pé wọ́n dára ní ìrísí; wọ́n sì ń mú aya fún ara wọn, èyíinì ni, gbogbo ẹni tí wọ́n bá yàn.” Ṣùgbọ́n Jèhófà ò jẹ́ kí ìwàkiwà àwọn áńgẹ́lì náà àti ìwà ìbàjẹ́ tíyẹn mú káwọn èèyàn máa hù máa bá a lọ bẹ́ẹ̀. Ó fi ìkún omi tó kárí ayé pa gbogbo èèyàn búburú ìgbà yẹn  run, àwọn ìránṣẹ́ rẹ̀ tó ṣègbọràn sí i nìkan ló dá sí. (Jẹ́nẹ́sísì 7:17, 23) Ló bá di dandan káwọn áńgẹ́lì ọlọ̀tẹ̀ tí wọ́n di ẹ̀mí ẹ̀sù yìí bọ́ ara èèyàn sílẹ̀, kí wọ́n sì padà sí ọ̀run gẹ́gẹ́ bí ẹ̀dá ẹ̀mí. Wọ́n sọ ara wọn di ọmọlẹ́yìn Èṣù. Èṣù sì tipa bẹ́ẹ̀ di “olùṣàkóso àwọn ẹ̀mí èṣù.”—Mátíù 9:34.



9. (a) Kí ló ṣẹlẹ̀ sáwọn ẹ̀mí èṣù nígbà tí wọ́n padà dé ọ̀run? (b) Kí la máa gbé yẹ̀ wò nípa àwọn ẹ̀mí èṣù?



9 Nígbà táwọn áńgẹ́lì ọlọ̀tẹ̀ yìí padà dé ọ̀run, ṣe ni Ọlọ́run kọ̀ wọ́n lọ́mọ bíi ti Sátánì tó jẹ́ olórí wọn. (2 Pétérù 2:4) Bó tilẹ̀ jẹ́ pé wọn ò lè para dà di èèyàn mọ́, wọ́n ṣì ń mú káwọn èèyàn máa ṣe ohun tí kò dára. Kódà, àwọn ẹ̀mí èṣù wọ̀nyí ni Sátánì ń lò láti fi “ṣi gbogbo ilẹ̀ ayé tí a ń gbé pátá lọ́nà.” (Ìṣípayá 12:9; 1 Jòhánù 5:19) Báwo làwọn ẹ̀mí èṣù ṣe ń ṣini lọ́nà? Àwọn ohun kan ni wọ́n ń lò láti fi ṣini lọ́nà. (Ka 2 Kọ́ríńtì 2:11) Jẹ́ ká ṣàyẹ̀wò díẹ̀ lára àwọn ohun tí wọ́n ń lò náà.

BÁWỌN Ẹ̀MÍ ÈṢÙ ṢE MÁA Ń ṢINI LỌ́NÀ



10. Kí ni ìbẹ́mìílò?



10 Àwọn ẹ̀mí èṣù máa ń lo ìbẹ́mìílò láti fi ṣi àwọn èèyàn lọ́nà. Ìbẹ́mìílò ni kéèyàn máa ní àjọṣe pẹ̀lú àwọn ẹ̀mí èṣù fúnra èèyàn tàbí nípasẹ̀ ẹni tó ń bẹ́mìílò. Bíbélì sọ pé ìbẹ́mìílò kò dára ó sì kìlọ̀ pé ká yàgò fún gbogbo ohun tó jẹ mọ́ ìbẹ́mìílò. (Gálátíà 5:19-21) Ńṣe làwọn ẹ̀mí èṣù ń lo ìbẹ́mìílò bí ìdẹ táwọn tó ń pẹja máa ń lò. Apẹja máa ń lo oríṣiríṣi ìdẹ fún oríṣiríṣi ẹja. Bẹ́ẹ̀ náà làwọn ẹ̀dá ẹ̀mí búburú ṣe máa ń lo onírúurú ìbẹ́mìílò láti fi mú káwọn èèyàn kó sọ́wọ́ wọn.



11. Kí ni iṣẹ́ wíwò, kí sì nìdí tí kò fi yẹ ká lọ́wọ́ nínú rẹ̀?



11 Ìdẹ kan táwọn ẹ̀mí èṣù máa ń lò ni iṣẹ́ wíwò. Kí ni iṣẹ́ wíwò? Iṣẹ́ wíwò ni kéèyàn máa wádìí ohun tí yóò ṣẹlẹ̀ lọ́jọ́ ọ̀la tàbí ohun kan tẹ́dàá ò mọ̀. Díẹ̀ lára oríṣiríṣi iṣẹ́ wíwò tó wà ni wíwo ìràwọ̀, lílo káàdì tí wọ́n fi ń sọ àsọtẹ́lẹ̀, wíwo dígí sọ tẹ́lẹ̀, wíwo àtẹ́lẹwọ́ sọ tẹ́lẹ̀, àti wíwá ìtumọ̀ àlá. Bó tilẹ̀ jẹ́ pé ohun tí kò léwu ni ọ̀pọ̀ èèyàn ka iṣẹ́ wíwò sí, Bíbélì fi  hàn pé àwọn woṣẹ́woṣẹ́ ń bá àwọn ẹ̀mí èṣù lò. Bí àpẹẹrẹ, Ìṣe 16:16-18 sọ nípa “ẹ̀mí èṣù ìwoṣẹ́” kan tó ń fún ọmọbìnrin kan lágbára kó lè ‘máa sọ àsọtẹ́lẹ̀.’ Àmọ́ kò lè sọ àsọtẹ́lẹ̀ mọ́ nígbà tí wọ́n lé ẹ̀mí èṣù náà jáde kúrò lára rẹ̀.

1) An astrology chart; 2) A palm-reader examines a woman’s hand; 3) A man using tarot cards; 4) A crystal ball



Oríṣiríṣi ọ̀nà làwọn ẹ̀mí èṣù ń gbà tan àwọn èèyàn jẹ



12. Kí nìdí tó fi léwu téèyàn bá ń gbígbìyànjú láti bá òkú sọ̀rọ̀?



12 Ọ̀nà mìíràn táwọn ẹ̀mí èṣù gbà ń ṣi awọn èèyàn lọ́nà ni nípa jíjẹ́ káwọn èèyàn ní ìgbàgbọ́ pé wọ́n lè bá òkú sọ̀rọ̀. Ìgbàgbọ́ èké nípa àwọn tó ti kú ni wọ́n máa ń fi tan àwọn tí ọ̀fọ̀ ṣẹ̀ jẹ. Abẹ́mìílò kan lè sọ ohun àṣírí kan nípa ẹni tó kú náà fún àwọn èèyàn, ó sì lè ṣe ohùn rẹ̀ bí ẹni pé ẹni tó kú yẹn gan-an ló ń sọ̀rọ̀. Èyí ló ń mú kí ọ̀pọ̀ èèyàn máa rò pé àwọn tó kú ṣì wà láàyè àti pé àwọn lè rí ìrànlọ́wọ́ àti ìtùnú gbà táwọn bá bá wọn sọ̀rọ̀. Àmọ́ ìtùnú èké ni irú “ìtùnú” bẹ́ẹ̀, ó sì léwu. Kí nìdí? Ìdí ni pé àwọn ẹ̀mí ẹ̀sù lè ṣe ohùn bíi ti ẹni tó ti kú, wọ́n sì lè jẹ́ kí abẹ́mìílò mọ àṣírí kan nípa ẹni tó kú náà. (1 Sámúẹ́lì 28:3-19) Tún rántí pé a kẹ́kọ̀ọ́ ní Orí Kẹfà pé àwọn tó ti kú ti daláìsí, pé wọn ò sí níbì kankan mọ́. (Sáàmù 115:17) Nítorí náà, bí “ẹnikẹ́ni [bá] ń ṣèwádìí  lọ́dọ̀ òkú,” àwọn ẹ̀dá ẹ̀mí búburú ti ṣi onítọ̀hún lọ́nà nìyẹn o, ohun tí Ọlọ́run kórìíra lonítọ̀hún sì ń ṣe. (Ka Diutarónómì 18:10, 11; Aísáyà 8:19) Nítorí náà, ṣọ́ ara rẹ kí àwọn ẹ̀mí èṣù má bàa fi ìdẹ búburú yìí fà ọ́ mọ́ra.



13. Kí ni àìmọye àwọn tó máa ń bẹ̀rù àwọn ẹ̀mí èṣù tẹ́lẹ̀tẹ́lẹ̀ ti ṣe?



13 Yàtọ̀ sí pé àwọn ẹ̀dá ẹ̀mí búburú máa ń ṣini lọ́nà, wọ́n tún máa ń dẹ́rù bani. Lónìí, Sátánì àtàwọn ẹ̀mí èṣù rẹ̀ gboró ju ti tẹ́lẹ̀ lọ nítorí wọ́n mọ̀ pé ‘àkókò kúkúrú’ ló kù tí Ọlọ́run yóò ká àwọn lọ́wọ́ kò tí àwọn ò fi ní lè ṣe nǹkan kan mọ́. (Ìṣípayá 12:12, 17) Bí wọ́n sì ṣe gboró tó yẹn náà, àìmọye àwọn tó jẹ́ pé ojoojúmọ́ ni wọ́n ń bẹ̀rù wọn nígbà kan, ni wọn ò bẹ̀rù wọn mọ́ nísinsìnyí. Báwo ni wọ́n ṣe ṣe é tí wọn ò fi bẹ̀rù wọn mọ́? Kí sì lẹnì kan tó ti ń bẹ́mìí lò lè ṣe?

BÓ O ṢE LÈ GBÉJÀ KO ÀWỌN Ẹ̀DÁ Ẹ̀MÍ BÚBURÚ



14. Bíi tàwọn Kristẹni tó wà ní Éfésù ní ọ̀rúndún kìíní, báwo la ṣe lè bọ́ lọ́wọ́ àwọn ẹ̀dá ẹ̀mí búburú?



14 Bíbélì sọ bá a ṣe lè gbéjà ko àwọn ẹ̀dá ẹ̀mí búburú àti bá a ṣe lè bọ́ lọ́wọ́ wọn. Gbé àpẹẹrẹ àwọn Kristẹni ọ̀rúndún kìíní ní ìlú Éfésù yẹ̀ wò. Àwọn kan lára wọn lọ́wọ́ nínú ìbẹ́mìílò kí wọ́n tó di Kristẹni. Nígbà tí wọ́n sì wá pinnu pé àwọn fẹ́ bọ́ lọ́wọ́ ìbẹ́mìílò, kí ni wọ́n ṣe? Bíbélì sọ pé: “Ọ̀pọ̀ lára àwọn tí wọ́n fi idán pípa ṣiṣẹ́ ṣe, kó àwọn ìwé wọn pa pọ̀, wọ́n sì dáná sun wọ́n níwájú gbogbo ènìyàn.” (Ìṣe 19:19) Bí àwọn tí wọ́n ṣẹ̀ṣẹ̀ di Kristẹni yẹn ṣe sun àwọn ìwé tí wọ́n fi ń pidán, ńṣe ni wọ́n fi àpẹẹrẹ lélẹ̀ fáwọn tó bá fẹ́ bọ́ lọ́wọ́ àwọn ẹ̀dá ẹ̀mí búburú lónìí. Àwọn tó bá fẹ́ sin Jèhófà gbọ́dọ̀ kó gbogbo ohun tó jẹ mọ́ ìbémìílò dà nù, ì báà jẹ́ ìwé, fídíò, àwòrán ara ògiri tàbí orin tó bá ń fún àwọn èèyàn níṣìírí pé kí wọ́n lọ́wọ́ nínú ìbẹ́mìílò tó sì ń mú kí ìbẹ́mìílò dà bí ohun tó ń gbádùn mọ́ni. Àwọn ohun mìíràn táwọn tó bá fẹ́ sin Jèhófà gbọ́dọ̀ kó dà nù ni ìfúnpá, ońdè, òòka ẹ̀rẹ, owó ẹyọ, tírà tàbí àwọn ohun mìíràn tí wọ́n ń wọ̀ sára láti fi dáàbò bo ara wọn.—1 Kọ́ríńtì 10:21.



15. Láti lè gbógun ti àwọn ẹ̀dá ẹ̀mí búburú, kí la ní láti ṣe?



15 Lẹ́yìn ọdún mélòó kan táwọn Kristẹni ní Éfésù ti dáná sun àwọn ìwé oògùn wọn, àpọ́sítélì Pọ́ọ̀lù kọ̀wé sí wọ́n pé: “Àwa ní gídígbò kan . . . lòdì sí àwọn agbo ọmọ ogun ẹ̀mí burúkú.” (Éfésù 6:12) Àwọn ẹ̀mí èṣù ò tíì dẹ̀yìn lẹ́yìn àwọn ará Éfésù. Wọ́n ṣì ń wá ọ̀nà tí wọ́n á fi máa jọ̀gá lé wọn lórí padà. Nítorí náà, kí ló tún kù táwọn Kristẹni wọ̀nyẹn ní láti ṣe? Pọ́ọ̀lù sọ pé: “Lékè ohun gbogbo, ẹ gbé apata ńlá ti ìgbàgbọ́, èyí tí ẹ ó lè fi paná gbogbo ohun ọṣẹ́ oníná ti ẹni burúkú náà [ìyẹn Sátánì].” (Éfésù 6:16) Bí apata ìgbàgbọ́ wa bá ṣe lágbára tó, bẹ́ẹ̀ la ó ṣe ní agbára tó láti gbógun ti agbo ọmọ ogun ẹ̀mí búburú.—Mátíù 17:20.



16. Báwo la ṣe lè jẹ́ kí ìgbàgbọ́ wa lágbára?



16 Báwo la wá ṣe lè jẹ́ kí ìgbàgbọ́ wa lágbára? A lè jẹ́ kó lágbára nípa kíkẹ́kọ̀ọ́ Bíbélì. Bí ògiri kan bá máa dúró dáadáa, ìpìlẹ̀ rẹ̀ gbọ́dọ̀ lágbára. Bẹ́ẹ̀ náà ni ìgbàgbọ́ wa ṣe rí. Kí ìgbàgbọ́ wa tó lè lágbára, ìpìlẹ̀ rẹ̀, tí í ṣe ìmọ̀ pípéye Bíbélì Ọ̀rọ̀ Ọlọ́run, gbọ́dọ̀ lágbára. Nítorí náà, tá a bá ń ka Bíbélì lójoojúmọ́ tá a sì ń kẹ́kọ̀ọ́ rẹ̀, ìgbàgbọ́ wa yóò lágbára. Ìgbàgbọ́ tó lágbára bí ògiri tó dúró sán-ún kò ní jẹ́ káwọn ẹ̀dá ẹ̀mí búburú lè sún wa ṣe ohun tí kò dára.—1 Jòhánù 5:5.



17. Ká tó lè gbéjà ko àwọn ẹ̀dá ẹ̀mí búburú, kí ló pọn dandan pé ká ṣe?



17 Kí tún lohun mìíràn táwọn Kristẹni ará Éfésù ní láti ṣe? Wọ́n túbọ̀ nílò ààbò nítorí pé ìbẹ́mìílò ti pọ̀ jù nínú ìlú tí wọ́n ń gbé. Ìdí nìyẹn tí Pọ́ọ̀lù fi sọ fún wọn pé: “Pẹ̀lú gbogbo oríṣi àdúrà àti ìrawọ́ ẹ̀bẹ̀, kí ẹ máa bá a lọ ní gbígbàdúrà ní gbogbo ìgbà nínú ẹ̀mí.” (Éfésù 6:18) Níwọ̀n bó ti jẹ́ pé inú ayé tó kún fún ìbẹ́mìílò làwa náà ń gbé, ó pọn dandan ká máa gbàdúrà tọkàntọkàn sí Jèhófà pé kó dáàbò bò wá bá a ti ń gbéjà ko àwọn ẹ̀dá ẹ̀mí búburú. A tún ní láti máa dárúkọ Jèhófà nínú àdúrà wa. (Ka Òwe 18:10) Nítorí náà, kò yẹ ká dáwọ́ àdúrà tá à ń gbà sí Ọlọ́run dúró pé kó “dá wa  nídè kúrò lọ́wọ́ ẹni burúkú náà,” ìyẹn Sátánì Èṣù. (Mátíù 6:13) Jèhófà ò sì ní ṣàìdáhùn irú àdúrà tá a bá gbà tọkàntọkàn bẹ́ẹ̀.—Sáàmù 145:19.



18, 19. (a) Kí nìdí tó fi dá wa lójú pé a lè borí àwọn ẹ̀dá ẹ̀mí búburú? (b) Ìbéèrè wo lá óò dáhùn nínú orí tó kàn?



18 Lóòótọ́ o, ìkà làwọn ẹ̀dá ẹ̀mí búburú, ṣùgbọ́n tá a bá kọjúùjà sí Èṣù tá a sì sún mọ́ Ọlọ́run nítorí pé à ń ṣe ohun tó fẹ́, a ò ní máa bẹ̀rù wọn. (Ka Jákọ́bù 4:7, 8) Ó níbi tágbára àwọn ẹ̀mí èṣù mọ. Ọlọ́run fìyà jẹ wọ́n nígbà ayé Nóà, Ọlọ́run yóò sì tún fìyà tó máa kẹ́yìn jẹ wọ́n lọ́jọ́ iwájú. (Júúdà 6) Tún rántí o, pé àwọn áńgẹ́lì Jèhófà alágbára náà ń dáàbò bò wá. (2 Àwọn Ọba 6:15-17) Ohun táwọn áńgẹ́lì olódodo yẹn ń fẹ́ gan-an ni pé ká borí àwọn ẹ̀dá ẹ̀mí búburú, wọ́n sì ń fún wa níṣìírí bá a ti ń sapá láti ṣe bẹ́ẹ̀. Nítorí náà, ẹ jẹ́ ká sún mọ́ Jèhófà àtàwọn ẹ̀dá ẹ̀mí olóòótọ́ tí wọ́n jẹ́ ara ìdílé rẹ̀. Ká tún máa yàgò fún onírúurú ìbẹ́mìílò ká sì fi ìmọ̀ràn tó wà nínú Ọ̀rọ̀ Ọlọ́run sílò. (1 Pétérù 5:6, 7; 2 Pétérù 2:9) Tá a bá ṣe bẹ́ẹ̀, ó dájú pé a óò borí àwọn ẹ̀dá ẹ̀mí búburú.



19 Àmọ́, kí ló dé tí Ọlọ́run fi fàyè gba àwọn ẹ̀dá ẹ̀mí búburú àti ìwà ibi tó ti fa ìjìyà tó pọ̀ gan-an fáwọn èèyàn? A óò dáhùn ìbéèrè yìí nínú orí tó kàn.




ORÍ KỌKÀNLÁ

Kí Nìdí Tí Ọlọ́run Fi Fàyè Gba Ìyà Tó Ń Jẹ Aráyé?



    Ṣé Ọlọ́run ló fa ìyà tó ń jẹ aráyé?



    Ọ̀ràn pàtàkì wo ló jẹ yọ nínú ọgbà Édẹ́nì?



    Báwo ni Ọlọ́run ṣe máa mú ohun tí ìyà tó ń jẹ aráyé ti fà kúrò?



1, 2. Irú ìyà wo ló ń jẹ aráyé lónìí, ìbéèrè wo lèyí sì mú káwọn èèyàn máa béèrè?



LÓRÍLẸ̀-ÈDÈ kan tí wọ́n ti ja ogun àjàkú akátá, ẹgbẹẹgbẹ̀rún àwọn obìnrin àtàwọn ọmọdé tógun pa, ni wọ́n sin pọ̀ sínú kòtò gìrìwò kan. Wọ́n ri àwọn àmì kan yí kòtò gìrìwò náà ká, ohun tí wọ́n sì kọ sára àwọn àmì náà ni: “Kí ló dé tírú èyí fi ṣẹlẹ̀?” Ìbéèrè táwọn èèyàn sábà máa ń béèrè nìyẹn tí ìṣẹ̀lẹ̀ burúkú bá ṣẹlẹ̀. Àwọn èèyàn máa ń béèrè ìbéèrè yẹn nígbà tí ogun, àjálù, àrùn tàbí ìwà ọ̀daràn bá gbẹ̀mí àwọn èèyàn wọn, tàbí tó ba ilé wọn jẹ́, tàbí tó fìyà tó pọ̀ jẹ wọ́n láwọn ọ̀nà mìíràn. Wọ́n máa ń fẹ́ mọ ìdí tírú àwọn ìṣẹ̀lẹ̀ láabi bẹ́ẹ̀ fi ṣẹlẹ̀ sí wọn.



2 Kí nìdí tí Ọlọ́run fi fàyè gba ìyà tó ń jẹ aráyé? Tó bá jẹ́ pé òótọ́ ni Jèhófà Ọlọ́run jẹ́ alágbára, tó jẹ́ onífẹ̀ẹ́, tó jẹ́ ọlọgbọ́n tó sì ń ṣe ohun tó tọ́, kí nìdí tí ìkórìíra àti ìwà ìrẹ́jẹ fi pọ̀ tó báyìí láyé? Ǹjẹ́ o ti ronú bẹ́ẹ̀ rí?



3, 4. (a) Kí ló fi hàn pé kò burú téèyàn bá béèrè ìdí tí Ọlọ́run fi fàyè gba ìyà tó ń jẹ́ èèyàn? (b) Ojú wo ni Ọlọ́run fi ń wo ìwà ibi àti ìyà tó ń jẹ aráyé?



3 Ǹjẹ́ ó burú kéèyàn béèrè ìdí tí Ọlọ́run fi fàyè gba ìyà tó ń jẹ́ èèyàn? Àwọn kan rò pé táwọn bá béèrè irú ìbéèrè bẹ́ẹ̀, àwọn ò nígbàgbọ́ nìyẹn tàbí pé àwọn ò bọ̀wọ̀ fún Ọlọ́run.  Àmọ́, tó o bá ka Bíbélì, wàá rí i pé àwọn èèyàn olóòótọ́ tí wọ́n bẹ̀rù Ọlọ́run ti béèrè irú àwọn ìbéèrè yìí rí. Bí àpẹẹrẹ, wòlíì Hábákúkù bi Jèhófà pé: “Èé ṣe tí ìwọ fi mú kí n rí ohun tí ń ṣeni lọ́ṣẹ́, tí ìwọ sì ń wo èkìdá ìdààmú? Èé sì ti ṣe tí ìfiṣèjẹ àti ìwà ipá fi wà ní iwájú mi, èé sì ti ṣe tí aáwọ̀ fi ń ṣẹlẹ̀, èé sì ti ṣe tí gbọ́nmi-si omi-ò-to fi ń bẹ?”—Hábákúkù 1:3.

Grieving people around a small casket in a graveyard



Jèhófà máa fòpin sí gbogbo ìyà tó ń jẹ èèyàn



4 Ǹjẹ́ Jèhófà sọ kòbákùngbé ọ̀rọ̀ sí Hábákúkù nítorí pé ó béèrè irú àwọn ìbéèrè bẹ́ẹ̀? Rárá o. Kàkà bẹ́ẹ̀, ńṣe ni Jèhófà jẹ́ kí ọ̀rọ̀ àtọkànwá tí Hábákúkù sọ di ara àkọsílẹ̀ Bíbélì tí Ọlọ́run mí sí. Ọlọ́run tún ran Hábákúkù lọ́wọ́ láti túbọ̀ mọ ìdí tírú àwọn nǹkan bẹ́ẹ̀ fi ṣẹlẹ̀ ó sì ràn án lọ́wọ́ kó lè ní ìgbàgbọ́ tó lágbára. Ohun tí Jèhófà fẹ́ ṣe fún ìwọ náà nìyẹn. Rántí pé Bíbélì fi kọ́ni pé “Ó bìkítà fún [ọ].” (1 Pétérù 5:7) Ọlọ́run kórìíra ìwà ibi àti ìyà tí ìwà ibi máa ń fà fún aráyé ju ẹnikẹ́ni mìíràn lọ. (Aísáyà 55:8, 9) Tó bá rí bẹ́ẹ̀, kí ló dé tí ìyà tó ń jẹ aráyé fi pọ̀ tó bẹ́ẹ̀?

KÍ LÓ DÉ TÍ ÌYÀ FI PỌ̀ TÓ BẸ́Ẹ̀?



5. Nígbà mìíràn, kí làwọn ohun táwọn èèyàn máa ń sọ pé ó jẹ́ ìdí téèyàn fi ń jìyà, ṣùgbọ́n ki ni Bíbélì fi kọ́ni?



5 Àwọn èèyàn nínú onírúurú ẹ̀sìn ló máa ń béèrè lọ́wọ́  àwọn aṣáájú ẹ̀sìn wọn àtàwọn tó ń kọ́ wọn lẹ́kọ̀ọ́ ìsìn nípa ìdí tí ìyà tó ń jẹ aráyé fi pọ̀ tó bẹ́ẹ̀. Ìdáhùn tí wọ́n sì sábà máa ń fún wọn ni pé ìfẹ́ Ọlọ́run ni ìyà tó ń jẹ̀ẹ̀yàn. Wọ́n sọ pé tipẹ́tipẹ́ sẹ́yìn ni Ọlọ́run ti kádàrá gbogbo ohun tó máa ṣẹlẹ̀, tó fi mọ́ àwọn ìṣẹ̀lẹ̀ láabi náà. Wọ́n ń sọ fún ọ̀pọ̀ èèyàn pé àdììtú làwọn ohun tí Ọlọ́run ń ṣe. Wọ́n ní òun ló ń fikú pa èèyàn. Kódà wọ́n sọ pé òun ló ń pa àwọn ọmọdé kí wọ́n lè lọ bá a lọ́run. Ṣùgbọ́n ìwọ ti kẹ́kọ̀ọ́ pé Jèhófà Ọlọ́run kì í mú kí ohun búburú ṣẹlẹ̀. Bíbélì sọ pé: ‘Kí a má rí i pé Ọlọ́run tòótọ́ yóò hùwà burúkú, bẹ́ẹ̀ sì ni Olódùmarè kò ní hùwà lọ́nà tí kò bá ìdájọ́ òdodo mu!’—Jóòbù 34:10.



6. Kí nìdí táwọn kan fi ń fi àṣìṣe dá Ọlọ́run lẹ́bi pé òun ló fa ìyà tó ń jẹ aráyé?



6 Ǹjẹ́ o mọ ìdí táwọn èèyàn fi máa ń dá Ọlọ́run lẹ́bi pé òun ló fa gbogbo ìyà tó ń jẹ aráyé láìmọ̀ pé àṣìṣe ńlá làwọn ń ṣe? Ìdí tí ọ̀pọ̀ èèyàn fi máa ń dá Ọlọ́run Olódùmarè lẹ́bi ni pé wọ́n rò pé òun gan-an lẹni tó ń ṣàkóso ayé yìí. Wọn ò lóye ẹ̀kọ́ pàtàkì kan tí Bíbélì fi kọ́ni. O kọ́ ẹ̀kọ́ ọ̀hún ní Orí Kẹta ìwé yìí. Ẹ̀kọ́ náà ni pé Sátánì Èṣù gan-an lẹni tó ń ṣàkóso ayé yìí.



7, 8. (a) Báwo layé ṣe ń hu irú ìwà tí ẹni tó ń ṣàkóso rẹ̀ ń hù? (b) Báwo ni àìpé ẹ̀dá èèyàn àti “ìgbà àti ìṣẹ̀lẹ̀ tí a kò rí tẹ́lẹ̀” ṣe dá kún ìyà tó ń jẹ aráyé?



7 Bíbélì là á mọ́lẹ̀ pé: “Gbogbo ayé wà lábẹ́ agbára ẹni burúkú náà.” (1 Jòhánù 5:19) Tó o bá ro ọ̀rọ̀ yẹn dáadáa, wàá rí i pé bí ọ̀rọ̀ ọ̀hún ti rí gẹ́lẹ́ nìyẹn. Ìwà tí ẹ̀dá ẹ̀mí tá ò lè rí yìí ń hù, layé ń hù, nítorí pé òun ló ń “ṣi gbogbo ilẹ̀ ayé tí a ń gbé pátá lọ́nà.” (Ìṣípayá 12:9) Akórìíra ẹni ni Sátánì, ẹlẹ̀tàn ni, ó sì ya ìkà. Nítorí náà, ìkórìíra, ẹ̀tàn àti ìwà ìkà ló kún inú ayé tí Èṣù ń ṣàkóso. Ìdí kan nìyẹn tí ìyà tó ń jẹ aráyé fi pọ̀ tó bẹ́ẹ̀.



8 Ìdí kejì tí ìyà tó ń jẹ́ aráyé fi pọ̀ tó bẹ́ẹ̀ tún wà lára ohun tá a kẹ́kọ̀ọ́ rẹ̀ ní Orí Kẹta ìwé yìí. Ìdí náà ni pé látìgbà ìṣọ̀tẹ̀ tó wáyé lọ́gbà Édẹ́nì laráyé ti di aláìpé àti ẹlẹ́ṣẹ̀. Ohun táwọn  èèyàn ẹlẹ́ṣẹ̀ máa ń wá ni bí wọ́n á ṣe máa jẹ gàba lórí àwọn ẹlòmíràn, ìyẹn sì máa ń fa ogun, ìninilára àti ìpọ́njú. (Oníwàásù 4:1; 8:9) Ìdí kẹta tí ìyà tó ń jẹ aráyé fi pọ̀ tó bẹ́ẹ̀ ni “ìgbà àti ìṣẹ̀lẹ̀ tí a kò rí tẹ́lẹ̀.” (Ka Oníwàásù 9:11) Bó ṣe jẹ́ pé Jèhófà kọ́ ni alákòóso ayé yìí, nǹkan burúkú lè ṣẹlẹ̀ sẹ́nikẹ́ni nígbàkigbà nítorí pé ó ṣe kòńgẹ́ rẹ̀.



9. Kí nìdí tó fi dá wa lójú pé ìdí rere kan ní láti wà tí Jèhófà fi fàyè gba ìyà tó ń jẹ aráyé pé kó ṣì máa bá a nìṣó?



9 Ọkàn wa balẹ̀ bá a ṣe mọ̀ pé Ọlọ́run kọ́ ló ń fa ìyà tó ń jẹ aráyé. Òun kọ́ ló ń fa ogun, ìwà ọ̀daràn, ìnilára tàbí àwọn ìjábá tó máa ń fa ìyà fún èèyàn. Síbẹ̀, ó ṣì yẹ ká mọ̀ ìdí tí Jèhófà fi fàyè gba gbogbo ìyà tó ń jẹ aráyé. Níwọ̀n bó ti jẹ́ pé òun ni Olódùmarè, ó ní agbára láti fòpin sí i. Kí ló wá dé tí kò fi lo agbára rẹ̀ kó sì fòpin sí ìyà tó ń jẹ aráyé? Níwọ̀n bí Ọlọ́run ti jẹ́ onífẹ̀ẹ́, ìdí rere kan gbọ́dọ̀ wà tí kò fi tíì fòpin sí ìyà tó ń jẹ aráyé.—1 Jòhánù 4:8.

Ọ̀RÀN PÀTÀKÌ KAN JẸ YỌ



10. Kí ni Sátánì jiyàn lé lórí, báwo ló sì ṣe ṣe bẹ́ẹ̀?



10 Ká tó lè mọ ìdí tí Ọlọ́run fi fàyè gba ìyà tó ń jẹ aráyé, a ní láti ronú nípa ìgbà tí ìyà náà bẹ̀rẹ̀. Nígbà tí Sátánì tan Ádámù àti Éfà jẹ tí wọ́n fi ṣàìgbọràn sí Jèhófà, ọ̀ràn pàtàkì kan jẹ yọ. Kì í ṣe pé Sátánì ń jiyàn pé Jèhófà lágbára tàbí pé kò ní, ó sáà mọ̀ pé agbára Jèhófà ò láàlà. Kàkà bẹ́ẹ̀, ohun tó ń jiyàn lé lórí ni ẹ̀tọ́ tí Jèhófà ní láti ṣàkóso. Nígbà tí Sátánì pe Ọlọ́run ní òpùrọ́ tó sì sọ pé Ọlọ́run ń fi ohun tó dára du àwọn tó wà lábẹ́ rẹ̀, ohun tó ń sọ ni pé alákòóso burúkú ni Jèhófà. (Ka Jẹ́nẹ́sísì 3:2-5) Sátánì sọ pé á sàn fọ́mọ aráyé tí wọ́n bá ń ṣàkóso ara wọn. Ẹ̀sùn rèé o. Sátánì ta ko ipò tí Jèhófà wà gẹ́gẹ́ bí ọba aláṣẹ, ìyẹn ẹ̀tọ́ tí Jèhófà ní láti ṣàkóso.



11. Kí nìdí tí Jèhófà ò kàn fi lu àwọn ọlọ̀tẹ̀ náà pa ní Édẹ́nì?



11 Ádámù àti Éfà ṣọ̀tẹ̀ sí Jèhófà. Bí wọ́n sì ṣe ṣọ̀tẹ̀ yẹn, ohun tí wọ́n ń sọ ni pé: “A ò fẹ́ kí Jèhófà jẹ́ Alákòóso wa. A lè fúnra wa mọ ohun tó tọ́ àtohun tí kò tọ́.” Ọ̀nà wo ni  Jèhófà lè gbà yanjú ọ̀ràn yìí? Ọ̀nà wo ló lè gbà fi yé gbogbo ẹ̀dá onílàákàyè pé ohun táwọn ọlọ̀tẹ̀ yẹn sọ ò tọ̀nà àti pé ọ̀nà tóun ń gbà ṣàkóso ló dára jù lọ? Ẹnì kan lè sọ pé ì bá dára ká ní Ọlọ́run ti lu àwọn ọlọ̀tẹ̀ yẹn pa kó sì tún ètò mìíràn ṣe lákọ̀tun. Àmọ́ Jèhófà ti sọ ohun tó ní lọ́kàn tó fi dá ilẹ̀ ayé, ìyẹn ni pé kí àwọn irú ọmọ Ádámù àti Éfà kún ilẹ̀ ayé kí wọ́n sì máa gbé nínú Párádísè. (Jẹ́nẹ́sísì 1:28) Gbogbo ohun tí Jèhófà bá sì ti pinnu pé kó ṣẹ ló máa ń ṣẹ. (Aísáyà 55:10, 11) Yàtọ̀ síyẹn, lílu àwọn ọlọ̀tẹ̀ náà pa ní Édẹ́nì kì bá má yanjú awuyewuye tí Sátánì ń bá Jèhófà ṣe nípa ẹ̀tọ́ tí Jèhófà ní láti ṣàkóso.



12, 13. Ṣàpèjúwe ìdí tí Jèhófà fi fàyè gba Sátánì láti di alákòóso ayé àti ìdí tí Ọlọ́run fi fàyè gba àwọn èèyàn kí wọ́n máa ṣàkóso ara wọn.



12 Jẹ́ ká gbé àpèjúwe kan yẹ̀ wò. Fojú inú wò ó pé olùkọ́ kan ń kọ́ àwọn akẹ́kọ̀ọ́ rẹ̀ ní ìṣirò kan tó le gan-an. Ni akẹ́kọ̀ọ́ kan tó ní làákàyè, àmọ́ tó yàyàkuyà, bá sọ pé bó ṣe yẹ kí olùkọ́ náà ṣe ìṣirò náà kọ́ ló ń ṣe é. Láti fi hàn pé olùkọ́ náà kò kúnjú ìwọ̀n, ọlọ̀tẹ̀ yìí ta kú pé òun mọ ọ̀nà tó dára láti ṣe ìṣirò náà ju ọ̀nà tí olùkọ́ náà gbà ń ṣe é lọ. Nígbà tó yá, àwọn akẹ́kọ̀ọ́ kan rò pé òótọ́ ni akẹ́kọ̀ọ́ yẹn ń sọ, àwọn náà  bá gùn lé ìwà rẹ̀. Kí ló yẹ kí olùkọ́ yìí ṣe? Tó bá lé àwọn akẹ́kọ̀ọ́ olórí kunkun yìí kúrò ní kíláàsì, èrò wo ni àwọn akẹ́kọ̀ọ́ tó kù máa ní? Ṣé wọn ò ní máa rò pé òótọ́ ni akẹ́kọ̀ọ́ tó fẹ̀sùn kan olùkọ́ náà àtàwọn akẹ́kọ̀ọ́ mìíràn tí wọ́n gbè sẹ́yìn rẹ̀ ń sọ? Olùkọ́ náà lè tẹ́ lójú gbogbo akẹ́kọ̀ọ́ tó kù ní kíláàsì náà, nítorí wọ́n á máa rò pé ó ti mọ̀ pé akẹ́kọ̀ọ́ yẹn máa táṣìírí òun ló fi lé e jáde. Ohun tó dára ni pé kí olùkọ́ náà fàyè gba akẹ́kọ̀ọ́ tó yàyàkuyà náà pé kó fi bó ṣe lóun máa ṣe ìṣirò náà han kíláàsì kí wọ́n lè rí i.

A teacher allowing a rebel student to show the class a supposed solution to a difficult problem



Ǹjẹ́ akẹ́kọ̀ọ́ náà kúnjú ìwọ̀n ju olùkọ́ rẹ̀ lọ?



13 Ohun tí Jèhófà ṣe jọ èyí. Rántí pé àwọn tó ṣọ̀tẹ̀ ní Édẹ́nì nìkan kọ́ ló mọ ohun tó ṣẹlẹ̀. Ọ̀kẹ́ àìmọye àwọn áńgẹ́lì ló ń wo ohun tó ń ṣẹlẹ̀. (Jóòbù 38:7; Dáníẹ́lì 7:10) Ọ̀nà tí Jèhófà bá gbà yanjú ọ̀tẹ̀ náà yóò sọ nǹkan kan fún gbogbo àwọn áńgẹ́lì wọ̀nyẹn, yóò sì tún sọ nǹkan kan fún gbogbo ẹ̀dá onílàákàyè lásẹ̀yìnwá-àsẹ̀yìnbọ̀. Nítorí náà, kí ni Jèhófà ṣe? Ó fàyè gba Sátánì pé kó fi bó ṣe lóun máa ṣàkóso aráyé hàn. Ọlọ́run tún fàyè gba àwọn èèyàn pé kí wọ́n ṣàkóso ara wọn lábẹ́ Sátánì.



14. Àǹfààní wo ló máa wà nínú bí Jèhófà ṣe pinnu láti fàyè gba àwọn èèyàn kí wọ́n ṣàkóso ara wọn?



14 Olùkọ́ tá a sọ̀rọ̀ rẹ̀ nínú àpèjúwe tá a ṣe lẹ́ẹ̀kan mọ̀ pé akẹ́kọ̀ọ́ tó yàyàkuyà yẹn àtàwọn akẹ́kọ̀ọ́ tó fara mọ́ ọn kò tọ̀nà. Ṣùgbọ́n ó tún mọ̀ pé yóò ṣe kíláàsì náà láǹfààní tóun bá fàyè gba àwọn tó ń gbó òun lẹ́nu náà kí wọ́n wá gbìyànjú láti fi hàn níwájú kíláàsì pé ohun táwọn sọ tọ́. Ìgbà táwọn akẹ́kọ̀ọ́ tí wọ́n ń gbó olùkọ́ yìí lẹ́nu bá kùnà ló máa wá hàn kedere sí gbogbo àwọn akẹ́kọ̀ọ́ rere pé olùkọ́ àwọn nìkan ló kúnjú ìwọ̀n láti kọ́ àwọn. Tí olùkọ́ náà bá wá lé àwọn ìpáǹle akẹ́kọ̀ọ́ náà kúrò ní kíláàsì lẹ́yìn náà, àwọn akẹ́kọ̀ọ́ tó kù á rí ìdí tí tó fi ṣe bẹ́ẹ̀. Bẹ́ẹ̀ náà ni Jèhófà ṣe mọ̀ pé gbogbo èèyàn tó jẹ́ olóòótọ́ àtàwọn áńgẹ́lì ni yóò jàǹfààní tí wọ́n bá rí i pé Sátánì àtàwọn ọlọ̀tẹ̀ ẹlẹgbẹ́ rẹ̀ ò kẹ́sẹ járí, tí wọ́n sì rí i pé àwọn èèyàn ò lè ṣàkóso ara wọn. Bíi ti Jeremáyà  ayé ọjọ́un, wọ́n á kẹ́kọ̀ọ́ òtítọ́ pàtàkì yìí, pé: “Mo mọ̀ dáadáa, Jèhófà, pé ọ̀nà ará ayé kì í ṣe tirẹ̀. Kì í ṣe ti ènìyàn tí ń rìn àní láti darí àwọn ìṣísẹ̀ ara rẹ̀.”—Jeremáyà 10:23.

KÍ NÌDÍ TÍ JÈHÓFÀ FI FÀYÈ GBA ÌYÀ PẸ́ TÓ BẸ́Ẹ̀?



15, 16. (a) Kí nìdí tí Jèhófà fi fàyè gba ìyà tó ń jẹ aráyé láti wà pẹ́ tó bẹ́ẹ̀? (b) Kí nìdí tí Jèhófà kò fi ṣe é kí ìwà búburú, irú bí ìwà ọ̀daràn tó burú jáì, má ṣẹlẹ̀?



15 Àmọ́, kí ló dé tí Jèhófà fi jẹ́ kí ìyà tó ń jẹ aráyé wà pẹ́ tó bẹ́ẹ̀? Kí sì nìdí tó fi ń jẹ́ kí àwọn nǹkan burúkú máa ṣẹlẹ̀? Ó dára, ronú nípa nǹkan méjì tí olùkọ́ inú àpèjúwe ẹ̀ẹ̀kan kò ṣe. Àkọ́kọ́, kò dá akẹ́kọ̀ọ́ tó ṣọ̀tẹ̀ náà dúró pé kó má fi bó ṣe lóun fẹ́ ṣe ìṣirò náà hàn. Èkejì, olùkọ́ náà kò ran ọlọ̀tẹ̀ náà lọ́wọ́ nígbà tó ń ṣe ìṣirò náà. Bákan náà, wo ohun méjì tí Jèhófà pinnu pé òun kò ní ṣe. Àkọ́kọ́, kò dá Sátánì àtàwọn tó kún un lọ́wọ́ dúró pé kí wọ́n má gbìyànjú láti fi hàn pé ẹjọ́ àwọn tọ́. Nítorí náà, ó pọn dandan kó fún wọn lákòókò tó gùn tó. Ẹgbẹẹgbẹ̀rún ọdún ni èèyàn ti fi dán onírúurú ìjọba wò. Èèyàn ti tẹ̀ síwájú nínú ìmọ̀ sáyẹ́ǹsì àti láwọn ọ̀nà mìíràn, ṣùgbọ́n ńṣe ni ìwà ìrẹ́jẹ, ìṣẹ́, ìwà ọ̀daràn àti ogun ń pọ̀ sí i. Ó ti wá hàn báyìí pé ìṣàkóso èèyàn ò lè ṣàṣeyọrí.



16 Èkejì, Jèhófà kò ran Sátánì lọ́wọ́ láti ṣàkóso ayé yìí. Bí àpẹẹrẹ, tí Jèhófà bá ṣe é pé kí ìwà ọ̀daràn tó burú jáì má ṣẹlẹ̀, ṣe kò ní jẹ́ pé ńṣe ló ń sọ pé ohun táwọn ọlọ̀tẹ̀ náà ṣe tọ̀nà? Ṣé Ọlọ́run ò ní mú káwọn èèyàn máa rò pé àwọn èèyàn lè ṣàkóso ara wọn, tí wàhálà kankan ò sì ní ṣẹlẹ̀? Bí Jèhófà bá ṣe bẹ́ẹ̀, a jẹ́ pé òun náà ti di òpùrọ́ bíi ti ọlọ̀tẹ̀ náà nìyẹn. Àmọ́, “kò ṣeé ṣe fún Ọlọ́run láti purọ́.”—Hébérù 6:18.



17, 18. Kí ni Jèhófà yóò ṣe sí gbogbo aburú tí ìṣàkóso èèyàn àti ìṣàkóso Sátánì ti fà?



17 Gbogbo aburú tó ti ṣẹlẹ̀ láti ìgbà tí wọ́n ti ṣọ̀tẹ̀ sí Ọlọ́run ńkọ́? Ó yẹ ká rántí pé nítorí pé Jèhófà ni Olódùmarè, ó lè mú gbogbo àbájáde ìyà tó ń jẹ ẹ̀dá èèyàn kúrò, yóò sì mú un kúrò. Gẹ́gẹ́ bí ohun tí a ti kẹ́kọ̀ọ́ kọjá, Jèhófà yóò fòpin  sí bí àwọn èèyàn ṣe ń ba ilẹ̀ ayé jẹ́ yóò sì sọ ọ́ dí Párádísè. Jèhófà yóò mú ohun tí ẹ̀ṣẹ̀ ti fà kúrò nítorí ìgbàgbọ́ táwọn olódodo ní nínú ẹbọ ìràpadà Jésù. Jèhófà yóò tún mú ohun tí ikú ti fà kúrò nípa jíjí àwọn òkú dìde. Nípa bẹ́ẹ̀, Jèhófà yóò lo Jésù “láti fọ́ àwọn iṣẹ́ Èṣù túútúú.” (1 Jòhánù 3:8) Àkókò tó yẹ gẹ́lẹ́ ni Jèhófà yóò ṣe gbogbo nǹkan wọ̀nyí. A dúpẹ́ pé kò tètè ṣe bẹ́ẹ̀, nítorí pé sùúrù tó ní la fi láǹfààní láti kẹ́kọ̀ọ́ òtítọ́ ká sì sìn ín. (Ka 2 Pétérù 3:9, 10) Ní báyìí ná, lójú méjèèjì ni Jèhófà ń wá àwọn tó fẹ́ fi òótọ́ sìn ín, ó sì ń ràn wọ́n lọ́wọ́ kí wọ́n lè fara da ìyà èyíkéyìí tó bá ń jẹ wọ́n nínú ayé oníwàhálà yìí.—Jòhánù 4:23; 1 Kọ́ríńtì 10:13.



18 Àwọn kan lè máa rò ó pé, Ká ní Ọlọ́run dá Ádámù àti Éfà lọ́nà tí wọn kò fi ní lè ṣọ̀tẹ̀ ni, bóyá gbogbo ìyà tó ń jẹ aráyé yìí kì bá tí jẹ wá. Kó o tó lè mọ̀, o ní láti rántí ẹ̀bùn iyebíye kan tí Jèhófà fún ọ.

BÁWO NI WÀÁ ṢE LO Ẹ̀BÙN TÍ ỌLỌ́RUN FÚN Ọ?

A grieving woman finding comfort from reading the Bible



Ọlọ́run máa ràn ọ́ lọ́wọ́ kó o lè fara da ìyà



19. Ẹ̀bùn iyebíye wo ni Jèhófà fún wa, kí sì nìdí tó fi yẹ ká mọyì rẹ̀?



19 Gẹ́gẹ́ bá a ṣe kẹ́kọ̀ọ́ rẹ̀ ní Orí Karùn-ún, nígbà tí Ọlọ́run dá èèyàn, ó fún un ní òmìnira láti yan ohun tó wù ú. Ǹjẹ́ o mọ̀ pé ẹ̀bùn iyebíye lẹ̀bùn yẹn? Àìlóǹkà ẹranko ni Ọlọ́run dá, gbogbo ohun tí wọ́n sì ń ṣe ni Ọlọ́run ti dá mọ́ wọn tẹ́lẹ̀tẹ́lẹ̀. (Òwe 30:24) Àwọn èèyàn ti ṣe ẹ̀rọ rọ́bọ́ọ̀tì tí kò lè ronú tó jẹ pé ohunkóhun tí wọ́n bá sáà ti ní kó ṣe ló máa ń ṣe. Ṣé inú wa yóò dún tó bá jẹ́ pé bí Ọlọ́run ṣe dá wa nìyẹn? Rárá, inú wa ò lè dùn, nítorí pé a máa ń fẹ́ òmìnira láti yan ohun tó wù wá nípa irú èèyàn tá a fẹ́ dà, irú ìgbé ayé tá a fẹ́ gbé, irú  àwọn èèyàn tá a fẹ́ yàn lọ́rẹ̀ẹ́, àti bẹ́ẹ̀ bẹ́ẹ̀ lọ. A fẹ́ lómìnira, Ọlọ́run sì fẹ́ ká ní in.



20, 21. Báwo la ṣe lè lo ẹ̀bùn òmìnira tí Ọlọ́run fún wa láti yan ohun tó wù wá lọ́nà tó dára, kí sì nìdí tó fi yẹ ká ṣe bẹ́ẹ̀?



20 Jèhófà ò nífẹ̀ẹ́ sí ìjọsìn téèyàn ń ṣe tipátipá. (2 Kọ́ríńtì 9:7) Wo àpèjúwe yìí ná: Nínú kí ọmọ fúnra rẹ̀ dúpẹ́ lọ́wọ́ òbí rẹ̀ nígbà tí òbí rẹ̀ bá fún un ní nǹkan, tàbí kó jẹ́ pé ìgbà tí wọ́n bá kọ́ ọ ló tó mọ bá a ṣe ń dúpẹ́, èwo lo rò pé yóò dùn mọ́ òbí nínú jù? Ìdí nìyẹn tó fi ṣe pàtàkì kó o ronú lórí ìbéèrè tó sọ pé, báwo ni wàá ṣe lo ẹ̀bùn tí Ọlọ́run fún ọ? Sátánì, Ádámù àti Éfà lo òmìnira tí wọ́n ní láti ṣe ohun tó wù wọ́n lọ́nà tó burú jáì. Wọ́n kọ Jèhófà Ọlọ́run sílẹ̀. Báwo ni ìwọ ṣe fẹ́ lo ẹ̀bùn yẹn ní tìẹ?



21 O láǹfààní láti lo ẹ̀bùn iyebíye tí Ọlọ́run fún ọ, ìyẹn òmìnira láti yan ohun tó bá wù ọ́, lọ́nà tó dára. O lè dara pọ̀ mọ́ ọ̀kẹ́ àìmọye àwọn tí wọ́n ti wà níhà ọ̀dọ̀ Jèhófà. Wọ́n ń mú inú Jèhófà dùn nítorí pé wọ́n ń kópa ribiribi láti fi Èṣù hàn pé ó jẹ́ òpùrọ́ àti alákòóso tí kò dára. (Òwe 27:11) Ìwọ náà lè ṣe bẹ́ẹ̀ tó o bá yan ọ̀nà to tọ́ nígbèésí ayé. Èyí la óò gbé yẹ̀ wò ní orí tó kàn.










 ORÍ KEJÌLÁ

Gbé Ìgbé Ayé Tó Múnú Ọlọ́run Dùn



    Báwo lo ṣe lè di ọ̀rẹ́ Ọlọ́run?



    Báwo lẹ̀sùn tí Sátánì fi kan Jèhófà ṣe kàn ọ́?



    Irú àwọn ìwà wo ni Jèhófà ò fẹ́?



    Báwo lo ṣe lè gbé ìgbé ayé tí yóò múnú Jèhófà dùn?



1, 2. Sọ díẹ̀ lára àwọn èèyàn tí Jèhófà kà sí ọ̀rẹ́ rẹ̀ tímọ́tímọ́.



IRÚ èèyàn wo ni wàá fẹ́ yàn lọ́rẹ̀ẹ́? Bóyá ni ò fi ní jẹ́ pé ẹni tó nífẹ̀ẹ́ sáwọn ohun tó o nífẹ̀ẹ́ sí, tí ìwà yín sì bára mu, ni wàá fẹ́ láti máa bá rìn, ó ṣe tán, ìwájọ̀wà ní í jẹ́ ọ̀rẹ́jọ̀rẹ́. Ẹni tó bá sì níwà ọmọlúwàbí, tó jẹ́ olóòótọ́ àti onínúure ẹ̀dá ni yóò wù ọ́ kó o yàn lọ́rẹ̀ẹ́.



2 Kò tíì sígbà kan tí Ọlọ́run ò ní àwọn èèyàn tó yàn lọ́rẹ̀ẹ́ tímọ́tímọ́. Bí àpẹẹrẹ, Jèhófà sọ pé ọ̀rẹ́ òun ni Ábúráhámù. (Ka Aísáyà 41:8; Jákọ́bù 2:23) Ọlọ́run sọ pé Dáfídì jẹ́ “ọkùnrin kan tí ó tẹ́ ọkàn-àyà [òun] lọ́rùn” nítorí pé ó jẹ́ irú èèyàn tó nífẹ̀ẹ́ sí. (Ìṣe 13:22) Bákan náà, lójú Jèhófà, “ẹnì kan tí ó fani lọ́kàn mọ́ra gidigidi” ni wòlíì Dáníẹ́lì.—Dáníẹ́lì 9:23.



3. Kí nìdí tí Jèhófà fi yan àwọn èèyàn kan lọ́rẹ̀ẹ́?



3 Kí nìdí tí Jèhófà fi ka Ábúráhámù, Dáfídì, àti Dáníẹ́lì sí ọ̀rẹ́ rẹ̀? Kíyè sí ohun tí Jèhófà sọ fún Ábúráhámù, pé: “Ìwọ ti fetí sí ohùn mi.” (Jẹ́nẹ́sísì 22:18) Ìyẹn fi hàn pé àwọn tó bá fi ìrẹ̀lẹ̀ ṣe ohun tí Jèhófà ní kí wọ́n ṣe ni Jèhófà máa ń sún mọ́. Jèhófà sọ fáwọn ọmọ Ísírẹ́lì pé: “Ẹ ṣègbọràn sí ohùn mi, èmi yóò sì di Ọlọ́run yín, ẹ̀yin alára yóò sì di ènìyàn mi.” (Jeremáyà 7:23) Bí ìwọ náà bá ṣègbọràn sí Jèhófà, o lè di ọ̀rẹ́ rẹ̀!

JÈHÓFÀ MÁA Ń FÚN ÀWỌN Ọ̀RẸ́ RẸ̀ LÓKUN



4, 5. Báwo ni Jèhófà ṣe ń fi okun rẹ̀ hàn nítorí àwọn èèyàn rẹ̀?



4 Ronú nípa àǹfààní tó wà nínú kéèyàn jẹ́ ọ̀rẹ́ Ọlọ́run. Bíbélì sọ pé Jèhófà ń wá àǹfààní “láti fi okun rẹ̀ hàn nítorí àwọn tí ọkàn-àyà wọn pé pérépéré síhà ọ̀dọ̀ rẹ̀.” (2 Kíróníkà 16:9) Báwo ni Jèhófà ṣe lè fi okun rẹ̀ hàn nítorí rẹ? Ọ̀nà kan tó lè gbà ṣe bẹ́ẹ̀ wà nínú Sáàmù 32:8, tó sọ pé: “Èmi [Jèhófà] yóò mú kí o ní ìjìnlẹ̀ òye, èmi yóò sì fún ọ ní ìtọ́ni nípa ọ̀nà tí ìwọ yóò máa tọ̀. Dájúdájú, èmi yóò fún ọ ní ìmọ̀ràn pẹ̀lú ojú mi lára rẹ.”



5 O ò rí i pé ọ̀rọ̀ yẹn fi hàn pé Jèhófà ń mójú tóni! Jèhófà yóò máa tọ́ ọ sọ́nà yóò sì máa fi ààbò rẹ̀ bò ọ́ bó o ti ń tẹ̀ lé ìtọ́sọ́nà rẹ̀. Ọlọ́run fẹ́ láti ràn ọ́ lọ́wọ́ kó o lè borí ìṣòro àti àdánwò tó bá dé bá ọ. (Ka Sáàmù 55:22) Nítorí náà, tó o ba sin Jèhófà tọkàntọkàn, ọkàn rẹ yóò balẹ̀ bíi ti onísáàmù tó sọ pé: “Mo ti gbé Jèhófà sí iwájú mi nígbà gbogbo. Nítorí pé ó wà ní ọwọ́ ọ̀tún mi, a kì yóò mú kí n ta gbọ̀n-ọ́n gbọ̀n-ọ́n.” (Sáàmù 16:8; 63:8) Dájúdájú, Jèhófà yóò ràn ọ́ lọ́wọ́ kó o lè gbé ìgbé ayé tó wù ú. Ṣùgbọ́n bíwọ náà ṣe mọ̀, ẹnì kan wà tó jẹ́ ọ̀tá Ọlọ́run, ọ̀tá yìí á sì fẹ́ dí ọ lọ́wọ́ kó o má bàa gbé ìgbé ayé tó wu Ọlọ́run.

Ẹ̀SÙN SÁTÁNÌ



6. Àríyànjiyàn wo ni Sátánì ṣe nípa àwa ènìyàn?



6 Orí Kọkànlá ìwé yìí ṣàlàyé bí Sátánì ṣe fẹ̀sùn kan Jèhófà nítorí ipò Jèhófà gẹ́gẹ́ bí Ọba Aláṣẹ ayé òun ọ̀run. Sátánì fẹ̀sùn kan Ọlọ́run pé òpùrọ́ ni, ó sì tún dọ́gbọ́n sọ pé kò dára bí Jèhófà ò ṣe jẹ́ kí Ádámù àti Éfà máa pinnu ohun tó tọ́ àtohun tí kò tọ́ fúnra wọn. Lẹ́yìn tí Ádámù àti Éfà ti ṣẹ̀ tí àwọn ìran ọmọ wọn sì ti bẹ̀rẹ̀ sí pọ̀ láyé, Sátánì bẹ̀rẹ̀ sí jiyàn nípa ohun tó mú káwọn èèyàn máa sin Ọlọ́run. Sátánì sọ pé, “Kì í ṣe torí pé àwọn èèyàn fẹ́ràn Ọlọ́run ni wọ́n ṣe ń sìn ín.” Ó fi kún un pé, “Tí Ọlọ́run bá fàyè gba òun, òun lè mú kí ẹnikẹ́ni  kẹ̀yìn sí Ọlọ́run.” Ìtàn Jóòbù fi hàn pé ohun tí Èṣù rò gan-an nìyẹn. Ta ni Jóòbù, báwo sì ni Èṣù ṣe fẹ̀sùn kàn án?



7, 8. (a) Kí ló mú kí Jóòbù yàtọ̀ sáwọn èèyàn tó kù nígbà ayé rẹ̀? (b) Báwo ni Sátánì ṣe jiyàn nípa ohun tó mú kí Jóòbù máa sin Ọlọ́run?



7 Jóòbù gbé ayé ní nǹkan bí ẹgbẹ̀rún mẹ́rin ó dín ọgọ́rùn-ún mẹ́rin [3,600] ọdún sẹ́yìn. Èèyàn rere ni, nítorí Jèhófà sọ pé: “Kò sí ẹnì kankan tí ó dà bí rẹ̀ ní ilẹ̀ ayé, ọkùnrin aláìlẹ́bi àti adúróṣánṣán, tí ó bẹ̀rù Ọlọ́run, tí ó sì ń yà kúrò nínú ohun búburú.” (Jóòbù 1:8) Jóòbù ń ṣe ohun tí inú Ọlọ́run dùn sí.



8 Sátánì jiyàn nípa ohun tó mú kí Jóòbù máa sin Ọlọ́run. Èṣù wí fún Jèhófà pé: “Ìwọ fúnra rẹ kò ha ti ṣe ọgbà ààbò yí [Jóòbù] ká, àti yí ilé rẹ̀ ká, àti yí ohun gbogbo tí ó ní ká? Ìwọ ti bù kún iṣẹ́ ọwọ́ rẹ̀, àní ohun ọ̀sìn rẹ̀ ti tàn káàkiri ilẹ̀. Ṣùgbọ́n, fún ìyípadà, jọ̀wọ́, na ọwọ́ rẹ, kí o sì fọwọ́ kan ohun gbogbo tí ó ní, kí o sì rí i bóyá kì yóò bú ọ ní ojú rẹ gan-an.”—Jóòbù 1:10, 11.



9. Kí ni Jèhófà ṣe sí ẹ̀sùn Sátánì, kí sì nìdí tó fi ṣe bẹ́ẹ̀?



9 Ohun tí Sátánì ń tipa bẹ́ẹ̀ sọ ni pé ńṣe ni Jóòbù ń sin Ọlọ́run nítorí ohun tó máa rí gbà lọ́dọ̀ Ọlọ́run. Sátánì tún sọ pé tí Jóòbù bá rí àdánwò, kò ní sin Ọlọ́run mọ́. Kí ni Jèhófà ṣe sí ẹ̀sùn Sátánì yìí? Níwọ̀n bí ọ̀ràn náà ti jẹ mọ́ ohun tó mú kí Jóòbù máa sin Ọlọ́run, Jèhófà fàyè gba Sátánì pé kó dán Jóòbù wò. Ìyẹn ló máa fi hàn bóyá Jóòbù nífẹ̀ẹ́ Ọlọ́run tàbí kò nífẹ̀ẹ́ rẹ̀.

SÁTÁNÌ DÁN JÓÒBÙ WÒ



10. Àwọn àdánwò wo ló dé bá Jóòbù, kí ló sì ṣe nígbà táwọn àdánwò náà dé bá a?



10 Kò pẹ́ rárá tí Sátánì fi dán Jóòbù wò lóríṣiríṣi ọ̀nà. Àwọn èèyàn jí díẹ̀ lára ẹran ọ̀sìn rẹ̀ gbé, wọ́n sì pa àwọn tó kù. Wọ́n tún pa ọ̀pọ̀ jù lọ lára àwọn ìránṣẹ́ rẹ̀. Ìyẹn sọ Jóòbù di ẹdun arinlẹ̀. Ohun ìbànújẹ́ mìíràn tó tún ṣẹlẹ̀ ni pé ìjì wó ilé pa gbogbo ọmọ mẹ́wàá tí Jóòbù bí. Àmọ́ báwọn  ohun tó ṣẹlẹ̀ sí i yẹn ṣe le tó, “Jóòbù kò dẹ́ṣẹ̀, bẹ́ẹ̀ ni kò ka ohunkóhun tí kò bẹ́tọ̀ọ́ mu sí Ọlọ́run lọ́rùn.”—Jóòbù 1:22.



11. (a) Kí ni ẹ̀sùn kejì tí Sátánì fi kan Jóòbù, kí sì ni Jèhófà ṣe? (b) Kí ni ìṣarasíhùwà Jóòbù nígbà tí àìsàn tó ń roni lára ṣe é?



11 Sátánì ò dẹ̀yìn lẹ́yìn Jóòbù o. Ohun tó rò ni pé bí Jóòbù bá tiẹ̀ lè fara da gbogbo ohun ìní tó pàdánù àti ikú àwọn ìránṣẹ́ àtàwọn ọmọ rẹ̀, kò sí bó ṣe lè fara da àìsàn. Ó ní tí àìsàn bá ṣe Jóòbù, kò ní sin Ọlọ́run mọ́. Ni Jèhófà bá fàyè gba Sátánì láti fi àìsàn tó ń ríni lára tó sì ń roni lára ṣe Jóòbù. Síbẹ̀, àìsàn yìí náà ò sọ Jóòbù dẹni tí kò nígbàgbọ́ nínú Ọlọ́run mọ́. Kàkà bẹ́ẹ̀, ohun tó sọ ni pé: “Títí èmi yóò fi gbẹ́mìí mì, èmi kì yóò mú ìwà títọ́ mi kúrò lọ́dọ̀ mi!”—Jóòbù 27:5.

Job living happily with his wife and ten children



Ọlọ́run san Jóòbù lẹ́san rere nítorí pé ó jẹ́ olóòótọ́



12. Báwo ni Jóòbù ṣe fi hàn pé irọ́ ni ẹ̀sùn Sátánì?



12 Jóòbù ò mọ̀ pé Sátánì ló fa ìṣòro tó bá òun. Ó rò pé Ọlọ́run ló fa ìṣòro náà nítorí kò mọ̀ nípa ẹ̀sùn tí Sátánì fi kan Jèhófà nípa ipò Jèhófà gẹ́gẹ́ bí Ọba Aláṣẹ ayé òun ọ̀run. (Jóòbù 6:4; 16:11-14) Síbẹ̀, Jóòbù ṣì jẹ́ olóòótọ́ sí Jèhófà. Jíjẹ́ tí Jóòbù jẹ́ olóòótọ́ fi hàn pé, irọ́ gbuu ni Èṣù ń pa nígbà tó sọ pé ohun tí Jóòbù ń rí gbà ló mú kó máa sin Ọlọ́run!



13. Nítorí pé Jóòbù jẹ́ olóòótọ́, kí ni Ọlọ́run ṣe fún un?



13 Bí Jóòbù ṣe jẹ́ olóòótọ́ mú kí Jèhófà lè dáhùn ẹ̀sùn àrífín tí Sátánì fi kan Jèhófà. Ọ̀rẹ́ Jèhófà ni Jóòbù lóòótọ́, Jèhófà sì san án lẹ́san nítorí pé ó jẹ́ olóòótọ́.—Jóòbù 42:12-17.

BÓ ṢE KÀN Ọ́



14, 15. Kí nìdí tá a fi lè sọ pé ẹ̀sùn tí Sátánì fi kan Jóòbù kan gbogbo èèyàn?



14 Jóòbù nìkan kọ́ ni Sátánì fẹ̀sùn kàn nípa ọ̀ràn jíjẹ́ olóòótọ́ sí Ọlọ́run o. Ọ̀ràn yẹn kan ìwọ náà. A rí èyí kedere nínú Òwe 27:11, níbi tí Jèhófà ti sọ pé: “Ọmọ mi, jẹ́ ọlọ́gbọ́n, kí o sì mú ọkàn-àyà mi yọ̀, kí n lè fún ẹni tí ń ṣáátá mi lésì.” Ọ̀rọ̀ yìí, tí wọ́n ṣàkọsílẹ̀ rẹ̀ ní ọ̀pọ̀ ọ̀rúndún lẹ́yìn tí Jóòbù kú, fi hàn pé Sátánì ṣì ń ṣáátá Ọlọ́run ó sì ń fẹ̀sùn kan àwọn ìránṣẹ́ rẹ̀. Tá a bá gbé ìgbé ayé tó múnú Jèhófà  dùn, Jèhófà yóò lè dáhùn ẹ̀sùn Sátánì, ìyẹn á sì mú ọkàn Jèhófà yọ̀. Kí lo ti rí ìyẹn sí? Ǹjẹ́ inú rẹ ò ní dùn pé kí ìwọ náà jẹ́ ọ̀kan nínú awọn tó ń fi hàn pé irọ́ gbuu lẹ̀sùn tí Èṣù fi kan Ọlọ́run, àní bó bá máa gba pé kó o ṣe àwọn ìyípadà kan nínú ìgbésí ayé rẹ pàápàá?



15 Sátánì sọ pé: ‘Ohun gbogbo tí ènìyàn bá ní ni yóò fi fúnni nítorí ọkàn rẹ̀.’ (Jóòbù 2:4) Kíyè sí i pé, “ènìyàn,” ni Sátánì mẹ́nu kàn nínú ẹsẹ Bíbélì yẹn. Ìyẹn fi hàn pé gbogbo èèyàn ló fẹ̀sùn kàn, kì í ṣe Jóòbù nìkan. Kókó pàtàkì kan nìyẹn o. Sátánì jiyàn pé bóyá ni ìwọ gẹ́gẹ́ bí ẹnì kan lè jẹ́ olóòótọ́ sí Ọlọ́run. Èṣù yóò fẹ́ kó o ṣàìgbọràn sí Ọlọ́run kó o sì pa ìgbé ayé òdodo tì nígbà tí ìṣòro bá dé. Ọ̀nà wo ni Sátánì lè gbà ṣe èyí?



16. (a) Àwọn ọ̀nà wo ni Sátánì máa ń gbà mú káwọn èèyàn kẹ̀yìn sí Ọlọ́run? (b) Báwo ni Sátánì ṣe lè lo àwọn ọ̀nà yìí láti mu ọ kẹ̀yìn sí Ọlọ́run?



16 Bá a ṣe kẹ́kọ̀ọ́ rẹ̀ ní Orí Kẹwàá, oríṣiríṣi nǹkan ni Sátánì ń lò láti fi mú káwọn èèyàn kẹ̀yìn sí Ọlọ́run. Ó tún máa ń gbógun ti àwọn èèyàn “bí kìnnìún tí ń ké ramúramù, ó ń wá ọ̀nà láti pani jẹ.” (1 Pétérù 5:8) Nípa bẹ́ẹ̀, nígbà táwọn ọ̀rẹ́ rẹ, ìbátan rẹ àtàwọn mìíràn bá ta kò ọ́ pé o kò gbọ́dọ̀ kẹ́kọ̀ọ́ Bíbélì mọ́ tàbí pé o kò gbọ́dọ̀ fi ohun tó o kọ́ sílò, kó o mọ̀ pé Sátánì ló gbéṣe rẹ̀ dé yẹn o. * (Jòhánù 15:19, 20) Yàtọ̀ síyẹn, Sátánì máa ń “pa ara rẹ̀ dà di áńgẹ́lì ìmọ́lẹ̀.” (2 Kọ́ríńtì 11:14) Sátánì lè fi ọgbọ́n àlùmọ̀kọ́rọ́yí tàn ọ́ jẹ kó o bàa lè jáwọ́ nínú bó o ṣe ń gbé ìgbé ayé tó múnú Ọlọ́run dùn. Ó tún lè kó ìrẹ̀wẹ̀sì bá ọ, kó mú kó o máa rò pé ìwà rẹ ò dáa tó láti múnú Ọlọ́run dùn. (Òwe 24:10) Yálà Sátánì ń ṣe bíi “kìnnìún tí ń ké ramúramù” tàbí ó ń ṣe bí “áńgẹ́lì ìmọ́lẹ̀,” ẹ̀sùn tó fi kàn ọ́ kò yí padà: Ó sọ pé tí àdánwò bá dé bá ọ, o kò ní  sin Ọlọ́run mọ́. Gẹ́gẹ́ bí Jóòbù ṣe ṣe, báwo lo ṣe lè fi hàn pé irọ́ lẹ̀sùn yìí kó o sì fi hàn pé, dájúdájú, o jẹ́ olóòótọ́ sí Ọlọ́run?

ṢÈGBỌRÀN SÁWỌN ÀṢẸ JÈHÓFÀ



17. Kí ni lájorí ìdí tó fi yẹ kó o ṣègbọràn sáwọn àṣẹ Jèhófà?



17 Tó o bá gbé ìgbé ayé tó múnú Ọlọ́run dùn, wàá lè fi hàn pé irọ́ ni ẹ̀sùn Sátanì. Ọ̀nà wo ni wàá gbà ṣe bẹ́ẹ̀? Bíbélì dáhùn pé: “Kí ìwọ sì fi gbogbo ọkàn-àyà rẹ àti gbogbo ọkàn rẹ àti gbogbo okunra rẹ nífẹ̀ẹ́ Jèhófà Ọlọ́run rẹ.” (Diutarónómì 6:5) Bí ìfẹ́ tó o ní fún Ọlọ́run ti ń pọ̀ sí i, ńṣe ni yóò máa wù ọ́ láti ṣe ohun tó ní kó o ṣe. Àpọ́sítélì Jòhánù kọ̀wé pé: “Èyí ni ohun tí ìfẹ́ fún Ọlọ́run túmọ̀ sí, pé kí a pa àwọn àṣẹ rẹ̀ mọ́.” Tó o bá fi gbogbo ọkàn rẹ nífẹ̀ẹ́ Jèhófà, wàá rí i pé “àwọn àṣẹ rẹ̀ kì í ṣe ẹrù ìnira.”—1 Jòhánù 5:3.



18, 19. (a) Kí ni díẹ̀ lára àwọn àṣẹ Jèhófà? (Wo  àpótí tí àkọlé rẹ̀ jẹ́, “Kórìíra Ohun Tí Jèhófà Kórìíra.”) (b) Báwo la ṣe mọ̀ pé Ọlọ́run kò ní sọ pé ká ṣe ohun tó ju agbára wa lọ?



18 Kí ni àwọn àṣẹ Jèhófa? Àwọn àṣẹ rẹ̀ kan sọ irú àwọn ìwà tí kò yẹ ká máa hù. Bí àpẹẹrẹ, wo àpótí tí àkọlé rẹ̀ jẹ́, “ Kórìíra Ohun Tí Jèhófà Kórìíra.” Níbẹ̀, wàá rí àwọn ìwà tí Bíbélì sọ pé kò dára. Tó o bá kọ́kọ́ wò ó, o lè dà bí pé àwọn kan lára àwọn ìwà náà kò fi bẹ́ẹ̀ burú. Àmọ́, tó o bá ronú lórí àwọn ẹsẹ Bíbélì tá a tọ́ka sí, ó ṣeé ṣe kó o rí i pé àwọn òfin Jèhófà mọ́gbọ́n dání. Ó lè má rọrùn fún ọ láti ṣe ìyípadà nínú ìwà rẹ, ṣùgbọ́n tó o bá gbé ìgbé ayé tó múnú Ọlọ́run dùn, wàá ní ìtẹ́lọ́rùn àti ayọ̀. (Aísáyà 48:17, 18) Kì í sì í ṣe ohun tí o kò le ṣe. Báwo la ṣe mọ̀ bẹ́ẹ̀?



19 Jèhófà kì í sọ pé ká ṣe ohun tá ò lè ṣe o. (Ka Diutarónómì 30:11-14) Ó mọ ohun tá a lè ṣe àtohun tá ò lè ṣe ju bí àwa alára ṣe mọ̀ ọ́n lọ. (Sáàmù 103:14) Láfikún, Jèhófà lè fún wa lágbára ká lè ṣègbọràn sí i. Àpọ́sítélì Pọ́ọ̀lù kọ̀wé pé: “Ọlọ́run jẹ́ olùṣòtítọ́, kì yóò sì jẹ́ kí a dẹ yín wò ré kọjá ohun tí ẹ lè mú mọ́ra, ṣùgbọ́n pa pọ̀ pẹ̀lú ìdẹwò náà, òun yóò tún ṣe ọ̀nà àbájáde kí ẹ lè fara dà á.” (1 Kọ́ríńtì 10:13) Kódà,  Jèhófà lè fún ọ ní “agbára tí ó ré kọjá ìwọ̀n ti ẹ̀dá” kó o bàa lè fara da àdánwò. (2 Kọ́ríńtì 4:7) Lẹ́yìn tí Pọ́ọ̀lù ti fara da ọ̀pọ̀ àdánwò, ó sọ pé: “Mo ní okun fún ohun gbogbo nípasẹ̀ agbára ìtóye ẹni tí ń fi agbára fún mi.”—Fílípì 4:13.

 BÓ O ṢE LÈ NÍ ÀWỌN ÀNÍMỌ́ TÓ Ń MÚNÚ ỌLỌ́RUN DÙN



20. Àwọn ànímọ́ tó ń múnú Ọlọ́run dùn wo ló yẹ kó o ní, kí sì nìdí tí wọ́n fi ṣe pàtàkì?



20 Láìsì àní-àní, yàtọ̀ sí pé kó o yẹra fún àwọn ohun tí Jèhófà kórìíra, àwọn nǹkan mìíràn tún wà tó yẹ kó o ṣe láti múnú Jèhófà dùn. O tún ní láti nífẹ̀ẹ́ ohun tó nífẹ̀ẹ́. (Róòmù 12:9) Ǹjẹ́ kì í ṣe ẹni tó nífẹ̀ẹ́ sáwọn ohun tó o nífẹ̀ẹ́ sí tí ìwà yín sì bára mu ló máa wù ọ́ pé kó o yàn lọ́rẹ̀ẹ́? Ohun tó wu Jèhófà náà nìyẹn. Nítorí náà, kọ́ bí wàá ṣe máa nífẹ̀ẹ́ àwọn ohun tí Jèhófà nífẹ̀ẹ́. Díẹ̀ lára àwọn ohun tí Jèhófà nífẹ̀ẹ́ wà nínú Ka Sáàmù 15:1-5, níbi tá a ti kà nípa àwọn tí Jèhófà kà sí ọ̀rẹ́ rẹ̀. Àwọn ọ̀rẹ́ Ọlọ́run máa ń fi ohun tí Bíbélì pè ní “èso ti ẹ̀mí” hàn. Ìyẹn ni “ìfẹ́, ìdùnnú, àlàáfíà, ìpamọ́ra, inú rere,  ìwà rere, ìgbàgbọ́, ìwà tútù, ìkóra-ẹni-níjàánu.”—Gálátíà 5:22, 23.



21. Kí ni wàá ṣe kó o lè ní àwọn ànímọ́ tó ń múnú Ọlọ́run dùn?



21 Ohun tí wàá ṣe kó o lè ní àwọn ànímọ́ tó ń múnú Ọlọ́run dùn ni pé kó o máa ka Bíbélì déédéé kó o sì máa kẹ́kọ̀ọ́ rẹ̀. Tó o bá sì mọ àwọn ohun tí Ọlọ́run ní kó o ṣe, ìrònú rẹ yóò lè bá ti Ọlọ́run mu. (Aísáyà 30:20, 21) Bó o bá ṣe ń jẹ́ kí ìfẹ́ tó o ní fún Jèhófà máa lágbára sí i, bẹ́ẹ̀ ni ìfẹ́ tó o ní láti gbé ìgbé ayé tó ń múnú rẹ̀ dùn yóò máa lágbára sí i.



22. Kí ni wàá lè ṣe tó o bá ń gbé ìgbé ayé tó múnú Ọlọ́run dùn?



22 Gbígbé ìgbé ayé tó ń múnú Ọlọ́run dùn gba ìsápa o. Bíbélì fi ṣíṣe ìyípadà nínú ayé rẹ wé bíbọ́ ògbólógbòó ìwà tó o ní sílẹ̀ àti gbígbé ìwà tuntun wọ̀. (Kólósè 3:9, 10) Onísáàmù náà sọ nípa àwọn àṣẹ Jèhófà pé: “Èrè ńlá wà nínú pípa wọ́n mọ́.” (Sáàmù 19:11) Ìwọ náà yóò rí i pé èrè jaburata ló wà nínú gbígbé ìgbé ayé tó ń múnú Ọlọ́run dùn. Tó o bá ń gbé ìgbé ayé tó múnú Jèhófà dùn, wàá lè fi hàn pé irọ́ ni ẹ̀sùn Sátánì, wàá sì jẹ́ kí inú Jèhófà dùn!




ORÍ KẸTÀLÁ

Ojú Tí Ọlọ́run Fi Ń Wo Ẹ̀mí Ni Kí Ìwọ Náà Máa Fi Wò Ó



    Ojú wo ni Ọlọ́run fi ń wo ẹ̀mí?



    Ojú wo ni Ọlọ́run fi ń wo ìṣẹ́yún?



    Báwo la ṣe lè fi hàn pé ẹ̀mí jọ wá lójú?



1. Ta ló dá gbogbo ohun alààyè?



WÒLÍÌ Jeremáyà sọ pé: “Ní òtítọ́, Jèhófà ni Ọlọ́run. Òun ni Ọlọ́run alààyè.” (Jeremáyà 10:10) Láfikún, Jèhófà Ọlọ́run ni Ẹlẹ́dàá gbogbo ohun alààyè. Àwọn ẹ̀dá tó wà lọ́run sọ fún Jèhófà pé: “Ìwọ ni ó dá ohun gbogbo, àti nítorí ìfẹ́ rẹ ni wọ́n ṣe wà, tí a sì dá wọn.” (Ìṣípayá 4:11) Nínú orin ìyìn kan tí Ọba Dáfídì kọ sí Ọlọ́run, ó sọ pé: “Nítorí pé ọ̀dọ̀ rẹ ni orísun ìyè wà.” (Sáàmù 36:9) Nítorí náà, ẹ̀mí jẹ́ ẹ̀bùn láti ọ̀dọ̀ Ọlọ́run.



2. Kí ni Ọlọ́run ṣe láti gbé ẹ̀mí wa ró?



2 Jèhófà tún ń gbé ẹ̀mí wa ró. (Ìṣe 17:28) Òun ló dá oúnjẹ tá à ń jẹ, omi tá à ń mu àti ilẹ̀ ayé tá à ń gbé. (Ka Ìṣe 14:15-17) Jèhófà ṣe gbogbo ìwọ̀nyí lọ́nà tí a ó fi lè gbádùn ìwàláàyè. Ṣùgbọ́n tá a bá fẹ́ gbádùn ìwàláàyè wa dáadáa, a gbọ́dọ̀ mọ àwọn òfin Ọlọ́run ká sì máa pa wọ́n mọ́.—Aísáyà 48:17, 18.

JẸ́ KÍ Ẹ̀MÍ OHUN ALÀÀYÈ JỌ Ọ́ LÓJÚ



3. Ojú wo ni Ọlọ́run fi wo pípa tí Kéènì pa Ébẹ́lì?



3 Ohun tí Ọlọ́run fẹ́ ni pé kí ẹ̀mí jọ wá lójú, ì bá à jẹ́ ẹ̀mí àwa alára tàbí ẹ̀mí àwọn ẹlòmíràn. Bí àpẹẹrẹ, nígbà ayé Ádámù àti Éfà, inú bẹ̀rẹ̀ sí bí Kéènì ọmọ wọn sí Ébẹ́lì àbúrò rẹ̀. Jèhófà kìlọ̀ fún un pé inú tó ń bí i yẹn lè mú kó  dẹ́ṣẹ̀ ńlá. Ṣùgbọ́n Kéènì kọ̀, kò gba ìkìlọ̀. Ẹ̀yìn-ọ̀-rẹyìn, ó “fipá kọlu Ébẹ́lì arákùnrin rẹ̀, ó sì pa á.” (Jẹ́nẹ́sísì 4:3-8) Jèhófà ò jẹ́ kí Kéènì lọ láìjìyà nítorí pípa tó pa àbúrò rẹ̀.—Jẹ́nẹ́sísì 4:9-11.



4. Nínú Òfin Mósè, báwo ni Ọlọ́run ṣe tẹnu mọ́ ojú tó yẹ kéèyàn máa fi wo ẹ̀mí?



4 Ní nǹkan bí ẹgbẹ̀rún méjì ó lé ọgọ́rùn-ún mẹ́rin [2,400] ọdún lẹ́yìn náà, Jèhófà fún àwọn ọmọ Ísírẹ́lì láwọn òfin tí yóò jẹ́ kí wọ́n máa sìn ín lọ́nà tó fẹ́. Nígbà mìíràn, a máa ń pe àwọn òfin wọ̀nyí ní Òfin Mósè nítorí pé ipasẹ̀ wòlíì Mósè ni Ọlọ́run gbà fún àwọn ọmọ Ísírẹ́lì láwọn òfin náà. Ọ̀kan nínú àwọn òfin náà sọ pé: “Ìwọ kò gbọ́dọ̀ ṣìkà pànìyàn.” (Diutarónómì 5:17) Èyí jẹ́ káwọn ọmọ Ísírẹ́lì mọ̀ pé ẹ̀mí èèyàn jọ Ọlọ́run lójú. Ó tún fi yé wọn pé ẹ̀mí àwọn ẹlòmíràn gbọ́dọ̀ jọni lójú.



5. Ojú wo ló yẹ ká máa fi wo ìṣẹ́yún?



5 Ẹ̀mí ọmọ tí wọn ò tíì bí ńkọ́? Òfin Mósè sọ pé ó burú kéèyàn pa ọmọ tó ṣì wà nínú ìyá rẹ̀. Bẹ́ẹ̀ ni, ẹ̀mí ọmọ tí wọn ò tíì bí pàápàá ṣeyebíye lójú Jèhófà. (Ka Ẹ́kísódù 21:22, 23; Sáàmù 127:3) Èyí fi hàn pé kò tọ̀nà kéèyàn ṣẹ́yún.



6. Kí nìdí tá ò fi gbọ́dọ̀ kórìíra èèyàn ẹlẹgbẹ́ wa?



6 Ọ̀nà mìíràn tá a lè gbà fi hàn pé ẹ̀mí jọ wá lójú ni pé ká má máa ní èrò búburú lọ́kàn sáwọn ẹlòmíràn. Bíbélì sọ pé: “Olúkúlùkù ẹni tí ó bá kórìíra arákùnrin rẹ̀ jẹ́ apànìyàn, ẹ̀yin sì mọ̀ pé kò sí apànìyàn kankan tí ìyè àìnípẹ̀kun dúró nínú rẹ̀.” (1 Jòhánù 3:15) Tá a bá fẹ́ ní ìyè àìnípẹ̀kun, a ní láti fa gbogbo ìkórìíra tá a ní séèyàn ẹlẹgbẹ́ wa tu pátápátá kúrò lọ́kàn wa, nítorí pé ìkórìíra ló sábà máa ǹ fa ìwà ipá. (1 Jòhánù 3:11, 12) Ó ṣe pàtàkì gan-an pé ká nífẹ̀ẹ́ ẹnì kejì wa.



7. Irú àwọn ìwà wo lẹnì kan lè máa hù tí yóò fi hàn pé ẹ̀mí ò jọ ọ́ lójú?



7 Ẹ̀mí àwa fúnra wa ńkọ́, ṣé ó yẹ ká jẹ́ kó jọ wá lójú? Kò sẹ́ni tó fẹ́ kú, àmọ́, àwọn kan máa ń fi ẹ̀mí ara wọn  wewu nítorí fàájì. Bí àpẹẹrẹ, ọ̀pọ̀ ló ń mu tábà tàbí igbó, ọ̀pọ̀ ló sì ń fín aáṣáà tàbí tí wọ́n ń lo àwọn oògùn olóró mìíràn. Àwọn ohun wọ̀nyí máa ń ṣèpalára fún ara, wọ́n sì sábà máa ń gbẹ̀mí àwọn tó ń lò wọ́n. Ẹni tó bá ń lo àwọn nǹkan wọ̀nyí kò ka ẹ̀mí sí ohun ọ̀wọ̀. Lójú Ọlọ́run, ìwà àìmọ́ ni kéèyàn máa lo àwọn nǹkan wọ̀nyí. (Ka Róòmù 6:19; 12:1; 2 Kọ́ríńtì 7:1) Tá a bá fẹ́ kí Ọlọ́run tẹ́wọ́ gbá ìjọsìn wa, a gbọ́dọ̀ jáwọ́ nínú irú àwọn ìwà bẹ́ẹ̀. Ó lè má rọrùn láti jáwọ́, ṣùgbọ́n Jèhófà yóò ràn wá lọ́wọ́ ká lè jáwọ́. Tá a bá ń gbìyànjú láti fi hàn nínú ìṣe wa pé ẹ̀mí tí Jèhófà fún wa jọ wá lójú, Jèhófà yóò mọrírì rẹ̀.



8. Kí nìdí tí kò fi yẹ ká fi ọ̀rọ̀ ààbò ṣeré?



8 Bí ẹ̀mí bá jọ wá lójú, a ò ní fi ọ̀rọ̀ ààbò ṣeré. A ò ní jẹ́ ẹni tí kò bìkítà, a ò sì ní máa fẹ̀mí ara wa wewu nítorí fàájì lásán-làsàn. A ò ní máa wakọ̀ níwàkuwà, a ò sì ní máa ṣe eré egéle tàbí eré oníwà ipá. (Sáàmù 11:5) Òfin tí Ọlọ́run fáwọn ọmọ Ísírẹ́lì láyé àtijọ́ sọ pé: “Bí ó bá ṣẹlẹ̀ pé o kọ́ ilé tuntun [tó ní òrùlé pẹrẹsẹ], kí o ṣe ìgbátí [tàbí ògiri tí kò ga] sí òrùlé rẹ, kí ìwọ má bàa fi ẹ̀bi ẹ̀jẹ̀ sórí ilé rẹ nítorí pé ẹnì kan tí ń ṣubú lọ lè já bọ́ láti orí rẹ̀.” (Diutarónómì 22:8) Ìlànà tó wà nínú òfin náà fi hàn pé, tó o bá ní àtẹ̀gùn nínú ilé rẹ, kó o rí i pé o ṣe ibi ìfọwọ́mú sí i kéèyàn má bàa ṣubú tàbí kó ré lulẹ̀ lórí rẹ̀. Tó o bá ní ọkọ̀, rí i pé o ń tún un ṣe dáadáa kó má lọ di pàkúté ikú tó o bá ń wà á. Má ṣe jẹ́ kí ilé rẹ tàbí ọkọ̀ ayọ́kẹ́lẹ́ rẹ di ohun tó lè wuni léwu.



9. Tí ẹ̀mí bá jọ wá lójú, báwo ni a ó ṣe máa ṣe sáwọn ẹranko?



9 Ẹ̀mí ẹranko ńkọ́? Ẹlẹ́dàá ka ẹ̀mí ẹranko náà sí ohun ọ̀wọ̀. Ọlọ́run ò ní ká má pa ẹranko jẹ, ko sì ní ká má pa á láti rí nǹkan mìíràn tó wúlò lára rẹ̀, irú bí aṣọ. Tí ẹranko kan bá sì lè ṣeni léṣe, a lè pa á. (Jẹ́nẹ́sísì 3:21; 9:3; Ẹ́kísódù 21:28) Ṣùgbọ́n ó burú ká jẹ́ òǹrorò sí ẹranko tàbí ká kàn  máa pa wọ́n láti fi ṣe eré ìdárayá lásán. Tá a bá ṣe bẹ́ẹ̀, á jẹ pé a ò ka ẹ̀mí sí ohun ọ̀wọ̀ rárá nìyẹn.—Òwe 12:10.

KA Ẹ̀JẸ̀ SÍ OHUN Ọ̀WỌ̀



10. Báwo ni Ọlọ́run ṣe fi hàn pé ẹ̀jẹ̀ àti ẹ̀mí bára wọn tan?



10 Lẹ́yìn tí Kéènì pa Ébẹ́lì àbúrò rẹ̀, Jèhófà sọ fún un pé: “Ẹ̀jẹ̀ arákùnrin rẹ ń ké jáde sí mi láti inú ilẹ̀.” (Jẹ́nẹ́sísì 4:10) Nígbà tí Ọlọ́run sọ pé, ẹ̀jẹ̀ Ébẹ́lì, ohun tó ní lọ́kàn ni ẹ̀mí Ébẹ́lì. Kéènì ò ní lọ láìjìyà nítorí pé ó gbẹ̀mí àbúrò rẹ̀. Àfi bíi pé ẹ̀jẹ̀ Ébẹ́lì, tàbí ẹ̀mí rẹ̀, ń ké pe Jèhófà pé kí Jèhófà gbẹ̀san. Lẹ́yìn Ìkún Omi ọjọ́ Nóà, Jèhófà tún fi hàn pé ẹ̀jẹ̀ àti ẹ̀mí bára tan. Ṣáájú Ìkún Omi, èso, ẹ̀fọ́, oúnjẹ oníhóró àtàwọn oríṣi oúnjẹ mìíràn làwọn èèyàn máa ń jẹ. Àmọ́ lẹ́yìn ìkún omi, Jèhófà sọ fún Nóà àtàwọn ọmọ rẹ̀ pé: “Gbogbo ẹran tí ń rìn, tí ó wà láàyè, lè jẹ́ oúnjẹ fún yín. Gẹ́gẹ́ bí ó ti rí ní ti ewéko tútù yọ̀yọ̀, mo fi gbogbo rẹ̀ fún yín ní ti gidi.” Àmọ́, Ọlọ́run kà á léèwọ̀ fún wọn pé: “Kìkì ẹran pẹ̀lú ọkàn rẹ̀ [tàbí ẹ̀mí]—ẹ̀jẹ̀ rẹ̀—ni ẹ̀yin kò gbọ́dọ̀ jẹ.” (Jẹ́nẹ́sísì 1:29; 9:3, 4) Nípa bẹ́ẹ̀, Jèhófà fi hàn pé ẹ̀jẹ̀ àti ẹ̀mí bára wọn tan pẹ́kípẹ́kí.



11. Látìgbà ayé Nóà, kí ni Ọlọ́run sọ pé a kò gbọ́dọ̀ fi ẹ̀jẹ̀ ṣe?



11 A lè fi hàn pé a ka ẹ̀jẹ̀ sí ohun ọ̀wọ̀ tí a kì í bá jẹ ẹ́. Nínú Òfin tí Jèhófà fún àwọn ọmọ Ísírẹ́lì, ó pàṣẹ pé: “Ní ti ọkùnrin èyíkéyìí . . . tí ó jẹ́ pé nígbà tí ó ń ṣọdẹ, ó mú ẹranko ìgbẹ́ tàbí ẹ̀dá abìyẹ́ tí a lè jẹ, bí ó bá rí bẹ́ẹ̀, kí ó da ẹ̀jẹ̀ rẹ̀ jáde, kí ó sì fi ekuru bò ó. . . . Mo wí fún àwọn ọmọ Ísírẹ́lì pé: ‘Ẹ kò gbọ́dọ̀ jẹ ẹ̀jẹ̀ ẹran ara èyíkéyìí.’” (Léfítíkù 17:13, 14) Ìyẹn fi hàn pé àṣẹ tí Ọlọ́run fún Nóà ní nǹkan bí ẹgbẹ̀rin [800] ọdún ṣáájú kò tíì yí padà, ìyẹn àṣẹ tó sọ pé kò gbọ́dọ̀ jẹ ẹ̀jẹ̀ ẹran. Èrò Jèhófà lórí ọ̀ràn yìí ṣe kedere, pé: Àwọn ìránṣẹ́ rẹ̀ lè jẹ ẹran, ṣùgbọ́n wọn kò gbọ́dọ̀ jẹ ẹ̀jẹ̀. Orí ilẹ̀ ni wọ́n gbọ́dọ̀ da ẹ̀jẹ̀ sí, nípa bẹ́ẹ̀ wọ́n á dá ẹ̀mí ẹranko náà padà fún Ọlọ́run.



12. Àṣẹ wo ni ẹ̀mí mímọ́ pa ní ọ̀rúndún kìíní tó ṣì wà dòní olónìí?



 12 Irú àṣẹ yìí wà fáwọn Kristẹni. Àwọn àpọ́sítélì àtàwọn ọkùnrin kan lára àwọn ọmọ ẹ̀yìn ní ọ̀rúndún kìíní tí wọ́n ń mú ipò iwájú ṣèpàdé láti lè mọ àwọn àṣẹ tó yẹ kí gbogbo ìjọ Kristẹni máa pa mọ́. Ibi tí wọ́n fẹnu ọ̀rọ̀ jóná sí ni pé: “Ẹ̀mí mímọ́ àti àwa fúnra wa ti fara mọ́ ṣíṣàìtún fi ẹrù ìnira kankan kún un fún yín, àyàfi nǹkan pípọndandan wọ̀nyí, láti máa ta kété sí àwọn ohun tí a fi rúbọ sí òrìṣà àti sí ẹ̀jẹ̀ àti sí ohun tí a fún lọ́rùn pa [ìyẹn ẹran tí wọn kò ro ẹ̀jẹ̀ rẹ̀ dà nù] àti sí àgbèrè.” (Ìṣe 15:28, 29; 21:25) Nítorí náà, a gbọ́dọ̀ máa ‘ta kété sí ẹ̀jẹ̀.’ Lójú Ọlọ́run, bí yíyẹra fún ìbọ̀rìṣà àti ìṣekúṣe ti ṣe pàtàkì, bẹ́ẹ̀ náà ni títa kété sí ẹ̀jẹ̀ ti ṣe pàtàkì.

A bottle of an alcoholic beverage intravenously injected into a man’s arm



Bí dókítà rẹ bá sọ fún ọ pé o kò gbọ́dọ̀ mú ọtí líle, ṣé wàá gbà kí ẹnì kan fà á sí ọ lára?



13. Ṣàpèjúwe bí àṣẹ tó sọ pé ká ta kété sí ẹ̀jẹ̀ ṣe kan ìfàjẹ̀sínilára.



13 Ṣe àṣẹ tó sọ pé kéèyàn ta kété sí ẹ̀jẹ̀ kan ìfàjẹ̀sínilára náà? Bẹ́ẹ̀ ni. Wo àpèjúwe yìí ná: Ká sọ pé oníṣègùn kan sọ fún ọ pé o kò gbọ́dọ̀ mú ọtí líle, ṣé wàá rò pé ohun tó ń sọ ni pé kó o sáà ti má gba ẹnu mu ún, pé o lè jẹ́ kí wọ́n fà á sí ọ lára? Ó dájú pé o kò ní rò bẹ́ẹ̀! Bákan náà, títakété sí ẹ̀jẹ̀ túmọ̀ sí pé èèyàn ò gbọ́dọ̀ gbà á sára lọ́nàkọnà. Nítorí náà, ohun tí àṣẹ tó sọ pé ká ta kété sí ẹ̀jẹ̀ ń sọ ni pé a ò gbọ́dọ̀ jẹ́ kí ẹnikẹ́ni fa ẹ̀jẹ̀ sí wa lára.



14, 15. Bí oníṣègùn bá sọ pé ó di dandan kí Kristẹni kan gba ẹ̀jẹ̀ sára, kí lo rò pé ó máa ṣe, kí sì nìdí tó fi máa ṣe bẹ́ẹ̀?



14 Bí Kristẹni kan bá fara pa yánnayànna ńkọ́, tàbí tí wọ́n fẹ́ ṣiṣẹ́ abẹ tó le gan-an fún un? Ká sọ pé oníṣègùn sọ pé yóò kú tí kò bá gba ẹ̀jẹ̀ sára. Kí ló máa ṣe? Dájúdájú, Kristẹni náà ò ní fẹ́ kú. Nítorí pé kò ní fẹ́ pàdánù ẹ̀mí tó jẹ ẹ̀bùn iyebíye látọ̀dọ̀ Ọlọ́run, yóò gbà kí wọ́n tọ́jú òun lọ́nà tí kò ní la ìfàjẹ̀sínilára lọ. Nípa bẹ́ẹ̀, tí irú ìtọ́jú tí kò ní la ìfàjẹ̀sínilára lọ tá a sọ yìí bá wà, irú rẹ̀ lẹni náà máa wá. Ó sì tún lè wá oríṣi àwọn ìtọ́jú ìṣègùn mìíràn dípò gbígba ẹ̀jẹ̀ sára.



 15 Ǹjẹ́ o rò pé ó yẹ kí Kristẹni kan rú òfin Ọlọ́run nítorí kí ẹ̀mí rẹ̀ lè gùn díẹ̀ sí i nínú ayé yìí? Jésù sọ pé: “Ẹnì yòówù tí ó bá fẹ́ gba ọkàn [tàbí ẹ̀mí] rẹ̀ là yóò pàdánù rẹ̀; ṣùgbọ́n ẹnì yòówù tí ó bá pàdánù ọkàn rẹ̀ nítorí mi yóò rí i.” (Mátíù 16:25) Lóòótọ́, a ò fẹ́ kú. Àmọ́, tó bá jẹ́ pé rírú òfin Ọlọ́run la fẹ́ fí dáàbò bo ẹ̀mí wa nísinsìnyí, a lè pàdánù ìyè àìnípẹ̀kun. Nítorí náà, ọlọgbọ́n ni wá tá a bá fọkàn tán òfin Ọlọ́run, tá a sì jẹ́ kó dá wa lójú pé bá a tiẹ̀ kú, Ẹni tó fún wa ní ẹ̀mí wa tó jẹ́ ẹ̀bùn iyebíye yóò rántí wa nígbà àjíǹde, yóò sì dá ẹ̀mí ọ̀hún padà fún wa.—Jòhánù 5:28, 29; Hébérù 11:6.



16. Kí ni ìpinnu àwọn ìránṣẹ́ Ọlọ́run lórí ọ̀ràn ẹ̀jẹ̀?



16 Lónìí, ṣe ni àwọn ìránṣẹ́ Ọlọ́run tí wọ́n jẹ́ onígbọràn máa ń pinnu pé, ní tàwọn o, ohun tí Ọlọ́run sọ nípa ẹ̀jẹ̀ labẹ gé. Wọn ò ní jẹ ẹ̀jẹ̀ lọ́nàkọnà, bẹ́ẹ̀ ni wọn ò ní gba á sára fún ìtọ́jú. * Wọ́n mọ̀ pé Ẹni tó dá ẹ̀jẹ̀ mọ ohun tó máa ṣe àwọn láǹfààní. Ǹjẹ́ ìwọ náà gbà pé Ẹlẹ́dàá mọ ohun tó máa ṣe wá láǹfààní?

Ọ̀NÀ KAN ṢOṢO TÓ TỌ́ LÁTI LO Ẹ̀JẸ̀



17. Lórílẹ̀-èdè Ísírẹ́lì ayé àtijọ́, ọ̀nà kan ṣoṣo wo ni Jèhófà Ọlọ́run fọwọ́ sí pé kí wọ́n máa gbà lo ẹ̀jẹ̀?



17 Òfin tí Ọlọ́run fún àwọn ọmọ Ísírẹ́lì sọ ọ̀nà kan ṣoṣo  tó tọ́ láti lo ẹ̀jẹ̀. Jèhófà pàṣẹ fáwọn ọmọ Ísírẹ́lì ayé àtijọ́ nípa ìjọsìn tó ní kí wọ́n máa ṣe, pé: “Ọkàn [tàbí ẹ̀mí] ara ń bẹ nínú ẹ̀jẹ̀, èmi tìkára mi sì ti fi sórí pẹpẹ fún yín láti ṣe ètùtù fún ọkàn yín, nítorí pé ẹ̀jẹ̀ ni ó ń ṣe ètùtù.” (Léfítíkù 17:11) Táwọn ọmọ Ísírẹ́lì bá dẹ́ṣẹ̀, kí Ọlọ́run lè dárí jì wọ́n, ńṣe ni wọ́n á pa ẹran, wọ́n á sì fi díẹ̀ lára ẹ̀jẹ̀ rẹ̀ sórí pẹpẹ tó wà nínú àgọ́ ìjọsìn. Nígbà tí wọ́n sì kọ́ tẹ́ńpìlì lẹ́yìn-ọ̀-rẹyìn, orí pẹpẹ tó wà nínú tẹ́ńpìlì náà ni wọ́n máa ń fi ẹ̀jẹ̀ sí. Irú àwọn ìrúbọ bẹ́ẹ̀ nìkan ló tọ́ kí wọ́n lo ẹ̀jẹ̀ fún.



18. Ànfààní wo ni ẹ̀jẹ̀ Jésù ti wọ́n ta sílẹ̀ lè ṣe fún wa?



18 Àwọn Kristẹni kò sí lábẹ́ òfin Mósè o. Nítorí náà, wọn kì í fi ẹran rúbọ, wọn kì í sì í fi ẹ̀jẹ̀ ẹran sórí pẹpẹ. (Hébérù 10:1) Ṣùgbọn ẹ̀jẹ̀ tí wọ́n máa ń fi sórí pẹpẹ lórílẹ̀-èdè Ísírẹ́lì àtijọ́ ṣàpẹẹrẹ ẹbọ iyebíye Jésù Kristi, Ọmọ Ọlọ́run. Bá a ṣe kẹ́kọ̀ọ́ ní Orí Karùn-ún ìwé yìí, Jésù fi  ẹ̀mí rẹ̀ lélẹ̀ fún wa nígbà tó jẹ́ kí wọ́n ta ẹ̀jẹ̀ rẹ̀ sílẹ̀ gẹ́gẹ́ bí ẹbọ. Lẹ́yìn náà, ó padà sí ọ̀run ó sì fún Jèhófà ní ìtóye ẹ̀jẹ̀ rẹ̀ tí wọ́n ta sílẹ̀ lẹ́ẹ̀kan ṣoṣo. (Hébérù 9:11, 12) Ẹ̀jẹ̀ Jésù yẹn ló mú kí Ọlọ́run lè dárí ẹ̀ṣẹ̀ wa jì wá ká sì ní ìrètí ìyè àìnípẹ̀kun. (Mátíù 20:28; Jòhánù 3:16) O ò rí i pé ọ̀nà tó dára jù lọ láti lo ẹ̀jẹ̀ nìyí! (1 Pétérù 1:18, 19) Àfi téèyàn bá nígbàgbọ́ nínú ẹ̀jẹ̀ Jésù nìkan ló fi lè rí ìgbàlà.

A Christian in a hospital explaining to her doctor what the Bible says about blood



Báwo lo ṣe lè fi hàn pé ẹ̀mí jọ ọ́ lójú àti pé o ka ẹ̀jẹ̀ sí ohun ọ̀wọ̀?



19. Kí la gbọ́dọ̀ ṣe kí “ọrùn [wa lè] mọ́ kúrò nínú ẹ̀jẹ̀ ènìyàn gbogbo”?



19 A mà dúpẹ́ o, pé Jèhófà fún àwọn ohun alààyè ní ẹ̀mí! Ǹjẹ́ kò yẹ kíyẹn mú ká lọ sọ fáwọn ẹlòmíràn pé àǹfààní ìyè àìnípẹ̀kun wà fáwọn tó bá nígbàgbọ́ nínú ẹbọ Jésù? Tó bá jẹ́ pé ojú tí Ọlọ́run fi ń wo ẹ̀mí àwọn èèyàn làwa náà fi ń wò ó, ìtara àti ìháragàgà la ó fi lọ sọ fún wọn. (Ka Ìsíkíẹ́lì 3:17-21) Tá a bá fi gbogbo agbára wa ṣe ojúṣe wa yìí, a ó lè sọ bíi ti àpọ́sítélì Pọ́ọ̀lù pé: “Ọrùn mi mọ́ kúrò nínú ẹ̀jẹ̀ ènìyàn gbogbo, nítorí pé èmi kò fà sẹ́yìn kúrò nínú sísọ gbogbo ìpinnu Ọlọ́run fún yín.” (Ìṣe 20:26, 27) Tá a bá ń kọ́ àwọn èèyàn lẹ́kọ̀ọ́ nípa Ọlọrun àti ohun tó fẹ́ ṣe, ìyẹn á fi hàn pé ẹ̀mí jọ wá lójú, á sì tún fi hàn pé a ka ẹ̀jẹ̀ sí ohun ọ̀wọ̀.






ORÍ KẸRÌNLÁ

Ohun Tó O Lè Ṣe Kí Ìdílé Rẹ Lè Jẹ́ Aláyọ̀



    Kí ló ń sọni di ọkọ rere?



    Báwo lobìnrin ṣe lè ṣe ojúṣe rẹ̀ gẹ́gẹ́ bí ìyàwó ilé láṣeyọrí?



    Kí ló ń sọni di òbí rere?



    Ọ̀nà wo làwọn ọmọ lè gbà mú kí ìdílé jẹ́ aláyọ̀?



1. Kí ni yóò mú kí ìdílé jẹ́ aláyọ̀?



JÈHÓFÀ ỌLỌ́RUN fẹ́ kí ìdílé rẹ jẹ́ aláyọ̀. Bíbélì Ọ̀rọ̀ Ọlọ́run sọ ojúṣe ẹnì kọ̀ọ̀kan nínú ìdílé, èyí sì ni ìlànà tí Ọlọ́run fẹ́ kí ẹnì kọ̀ọ̀kan wọn máa tẹ̀ lé. Báwọn tó wà nínú ìdílé bá lè ṣe ojúṣe wọn bí ìmọ̀ràn tí Ọlọ́run gbà wọ́n, ayọ̀ ni yóò tibẹ̀ jáde. Jésù sọ pé: “Aláyọ̀ ni àwọn tí ń gbọ́ ọ̀rọ̀ Ọlọ́run, tí wọ́n sì ń pa á mọ́!”—Lúùkù 11:28.



2. Kí ìdílé wa tó lè jẹ́ aláyọ̀, kí la gbọ́dọ̀ mọ̀?



2 Kí ìdílé wa tó lè jẹ́ aláyọ̀, a gbọ́dọ̀ mọ̀ pé Jèhófà ló dá ìdílé sílẹ̀. Jèhófà ni Jésù pè ní “Baba Wa.” (Mátíù 6:9) Ká ní Bàbá wa ọ̀run kò dá ìdílé sílẹ̀ ni, kì bá tí sí ìdílé kankan lórí ilẹ̀ ayé. Bàbá wa ọ̀run tó dá ìdílé sílẹ̀ sì mọ ohun tó lè mú kí ìdílé jẹ́ aláyọ̀. (Éfésù 3:14, 15) Nítorí náà, kí ni Bíbélì sọ pé ó jẹ́ ojúṣe ẹnì kọ̀ọ̀kan nínú ìdílé?

ỌLỌ́RUN LÓ DÁ ÌDÍLÉ SÍLẸ̀



3. Kí ni Bíbélì sọ nípa bí ìdílé èèyàn ṣe bẹ̀rẹ̀, báwo la sì ṣe mọ̀ pé òótọ́ lohun tó sọ?



3 Jèhófà dá àwọn èèyàn àkọ́kọ́, Ádámù àti Éfà, ó sì so  wọ́n pọ̀ bíi tọkọtaya. Ó fi wọ́n sínú ilé ẹlẹ́wà kan, ìyẹn ọgbà Édẹ́nì tó jẹ́ Párádísè lórí ilẹ̀ ayé, ó sì sọ fún wọn pé kí wọ́n máa bímọ. Jèhófà sọ pé: “Ẹ máa so èso, kí ẹ sì di púpọ̀, kí ẹ sì kún ilẹ̀ ayé.” (Jẹ́nẹ́sísì 1:26-28; 2:18, 21-24) Èyí kì í ṣe ìtàn lásán o, nítorí pé Jésù fi hàn pé òótọ́ lohun tí ìwé Jẹ́nẹ́sísì sọ nípa bí ìdílé èèyàn ṣe bẹ̀rẹ̀. (Mátíù 19:4, 5) Bó tilẹ̀ jẹ́ pé ọ̀pọ̀ ìṣòro là ń ní nísinsìnyí tí ayé ò sì rí bí Ọlọ́run ṣe fẹ́ kó rí, jẹ́ ká wo ìdí tó fi ṣeé ṣe kí ayọ̀ wà nínú ìdílé.



4. (a) Báwo lẹnì kọ̀ọ̀kan nínú ìdílé ṣe lè ṣe ipa tirẹ̀ láti jẹ kí ìdílé jẹ́ aláyọ̀? (b) Láti lè mú kí ìdílé jẹ́ aláyọ̀, kí nìdí tó fi ṣe pàtàkì kéèyàn kẹ́kọ̀ọ́ nípa ìgbé ayé Jésù?



4 Ẹnì kọ̀ọ̀kan nínú ìdílé ló lè ṣe ipa tirẹ̀ kí ìdílé lè jẹ́ aláyọ̀. Bí wọ́n ṣe lè ṣe èyí ni pé kí wọ́n máa fìfẹ́ hàn bíi ti Ọlọ́run. (Éfésù 5:1, 2) Ṣùgbọ́n báwo la ṣe lè fara wé Ọlọ́run tá ò lè rí? Tóò, a lè mọ bí Jèhófà ṣe ń ṣe nǹkan nítorí pé ó rán àkọ́bí Ọmọ rẹ̀ wá sáyé látọ̀run. (Jòhánù 1:14, 18) Nígbà tí Ọmọ yìí, tí í ṣe Jésù Kristi, wà lórí ilẹ̀ ayé, ó fara wé Bàbá rẹ̀ débi pé, téèyàn bá rí i tàbí tó gbọ́ ohun tó ń sọ, ńṣe ní á dà bí pé èèyàn wà lọ́dọ̀ Jèhófà téèyàn sì ń gbọ́ ohun tí Jèhófà ń sọ. (Jòhánù 14:9) Nítorí náà, tá a bá ń kẹ́kọ̀ọ́ nípa ìfẹ́ tí Jésù fi hàn tá a sì ń tẹ̀ lé àpẹẹrẹ rẹ̀, ẹnì kọ̀ọ̀kan nínú ìdílé yóò lè ṣe ipa tirẹ̀ láti jẹ́ kí ìdílé jẹ́ aláyọ̀.

ÀPẸẸRẸ TÓ YẸ KÍ ỌKỌ MÁA TẸ̀ LÉ



5, 6. (a) Báwo ni Jésù ṣe fi àpẹẹrẹ tó yẹ káwọn ọkọ máa tẹ̀ lé lélẹ̀ nínú ọ̀nà tó gbà bá ìjọ lò? (b) Kí Ọlọ́run tó lè dárí ji ẹnì kan, kí lonítọ̀hún gbọ́dọ̀ máa ṣe?



5 Bíbélì sọ pé káwọn ọkọ máa bá àwọn aya wọn lò bí Jésù ṣe bá àwọn ọmọ ẹ̀yìn rẹ̀ lò. Ronú lórí ohun tí Bíbélì sọ pé káwọn ọkọ máa ṣe yìí: “Ẹ̀yin ọkọ, ẹ máa bá a lọ ní nínífẹ̀ẹ́ àwọn aya yín, gan-an gẹ́gẹ́ bí Kristi pẹ̀lú ti nífẹ̀ẹ́ ìjọ, tí ó sì jọ̀wọ́ ara rẹ̀ lọ́wọ́ fún un . . . Lọ́nà yìí, ó yẹ kí àwọn ọkọ máa nífẹ̀ẹ́ àwọn aya wọn gẹ́gẹ́ bí ara àwọn fúnra wọn. Ẹni tí ó bá nífẹ̀ẹ́ aya rẹ̀ nífẹ̀ẹ́ ara rẹ̀, nítorí pé kò sí ènìyàn kankan  tí ó jẹ́ kórìíra ara òun fúnra rẹ̀; ṣùgbọ́n a máa bọ́ ọ, a sì máa ṣìkẹ́ rẹ̀, gẹ́gẹ́ bí Kristi pẹ̀lú ti ń ṣe sí ìjọ.”—Éfésù 5:23, 25-29.



6 Ìfẹ́ tí Jésù ní sí ìjọ àwọn ọmọ ẹ̀yìn rẹ̀ jẹ́ àpẹẹrẹ rere tó yẹ káwọn ọkọ máa tẹ̀ lé. Jésù “nífẹ̀ẹ́ wọn dé òpin,” ó fi ẹ̀mí ara rẹ̀ rúbọ fún wọn bó tilẹ̀ jẹ́ pé aláìpé ni wọ́n. (Jòhánù 13:1; 15:13) Lọ́nà kan náà, Bíbélì rọ àwọn ọkọ pé: “Ẹ máa bá a nìṣó ní nínífẹ̀ẹ́ àwọn aya yín, ẹ má sì bínú sí wọn lọ́nà kíkorò.” (Kólósè 3:19) Kí ni yóò ran ọkọ lọ́wọ́ kó lè fi ìmọ̀ràn yìí sílò, pàápàá lẹ́ẹ̀kọ̀ọ̀kan tí aya rẹ̀ bá ṣe ohun tó kù díẹ̀ káàtó? Ohun tí yóò ràn án lọ́wọ́ ni pé kó máa rántí pé òun náà máa ń ṣàṣìṣe àti pé ohun kan wà tóun gbọ́dọ̀ ṣe láti rí ìdáríjì Ọlọ́run gbà. Kí lohun náà? Ohun náà ni pé ó gbọ́dọ̀ máa dárí ji àwọn tó bá ṣẹ̀ ẹ́, aya rẹ̀ sì jẹ́ ọ̀kan lára irú àwọn ẹni bẹ́ẹ̀. Bákan náà sì ni aya gbọ́dọ̀ máa ṣe. (Ka Mátíù 6:12, 14, 15) Ṣé o ti wá rí ìdí táwọn kan fi sọ pé kí ìdílé tó lè ṣàṣeyọrí, tọkọtaya ní láti máa dárí ji ara wọn?



7. Kí ni Jésù máa ń gbà rò nípa àwọn ọmọ ẹ̀yìn rẹ̀, àpẹẹrẹ wo ló sì tipa bẹ́ẹ̀ fi lélẹ̀ fáwọn ọkọ?



7 Ó tún yẹ káwọn ọkọ kíyè sí i pé gbogbo ìgbà ni Jésù máa ń gba tàwọn ọmọ ẹ̀yìn rẹ̀ rò. Ó máa ń gba tiwọn rò nípa ibi tí agbára wọn mọ àtohun tí ara wọ́n nílò. Bí àpẹẹrẹ, nígbà kan tó rẹ̀ wọ́n, ó sọ fún wọn pé: “Ẹ máa bọ̀, ẹ̀yin fúnra yín, ní ẹ̀yin nìkan sí ibi tí ó dá, kí ẹ sì sinmi díẹ̀.” (Máàkù 6:30-32) Ó yẹ káwọn ọkọ náà máa gba tàwọn aya wọn rò. Bíbélì sọ pé wọ́n jẹ́ “ohun èlò tí ó túbọ̀ jẹ́ aláìlera,” ó sì pàṣẹ fáwọn ọkọ pé kí wọ́n fi “ọlá” fún wọn. Kí nìdí? Ìdí ni pé ọkọ àti aya jọ ní “ojú rere ìyè tí a kò lẹ́tọ̀ọ́ sí” ni. (1 Pétérù 3:7) Káwọn ọkọ máa rántí pé kì í ṣe kéèyàn jẹ́ ọkùnrin tàbí kó jẹ́ obìnrin ló máa ń mú kéèyàn ṣe pàtàkì lójú Ọlọ́run, bí kò ṣe kéèyàn jẹ́ olóòótọ́.—Sáàmù 101:6.



8. (a) Báwo ló ṣe jẹ́ pé ọkọ “tí ó bá nífẹ̀ẹ́ aya rẹ̀ nífẹ̀ẹ́ ara rẹ”? (b) Kí ni ọkọ àti aya ò gbọ́dọ̀ ṣe nítorí ‘jíjẹ́ tí wọ́n jẹ́ ara kan’?



8 Bíbélì sọ pé ọkọ “tí ó bá nífẹ̀ẹ́ aya rẹ̀ nífẹ̀ẹ́ ara rẹ.” Ìdí tó  fi rí bẹ́ẹ̀ ni pé Jésù sọ pé ọkọ àti aya rẹ̀ “kì í ṣe méjì mọ́, bí kò ṣe ara kan.” (Mátíù 19:6) Nítorí náà, wọn ò gbọ́dọ̀ lójú mìíràn lóde, àárín ara wọn nìkan ni wọ́n gbọ́dọ̀ fi ìbálòpọ̀ mọ sí. (Òwe 5:15-21; Hébérù 13:4) Wọ́n á lè ṣe èyí tó bá jẹ́ pé ohun tó jẹ kálukú wọn lógún ni bó ṣe máa ṣe ohun tí ẹnì kejì rẹ̀ fẹ́. (1 Kọ́ríńtì 7:3-5) Ó yẹ kí ọkọ máa fi ọ̀rọ̀ pàtàkì tó wà nínú Bíbélì sọ́kàn, pé: “Kò sí ènìyàn kankan tí ó jẹ́ kórìíra ara òun fúnra rẹ̀; ṣùgbọ́n a máa bọ́ ọ, a sì máa ṣìkẹ́ rẹ̀.” Àwọn ọkọ ní láti máa nífẹ̀ẹ́ aya wọn bí wọ́n ṣe nífẹ̀ẹ́ ara wọn, kí wọ́n máa rántí pé àwọn yóò jábọ̀ fún Jésù Kristi tó jẹ́ orí tàwọn náà.—Éfésù 5:29; 1 Kọ́ríńtì 11:3.



9. Ànímọ́ wo ni Fílípì 1:8 sọ pé Jésù ní, kí sì nìdí tó fi yẹ káwọn ọkọ fi ànímọ́ yìí hàn sáwọn aya wọn?



9 Àpọ́sítélì Pọ́ọ̀lù sọ pé ‘Jésù ní ìfẹ́ni oníjẹ̀lẹ́ńkẹ́.’ (Fílípì 1:8) Jíjẹ́ tí Jésù jẹ oníjẹ̀lẹ́ńkẹ́ mú kára máa tu àwọn èèyàn lọ́dọ̀ rẹ̀, èyí tó fa àwọn obìnrin tí wọ́n di ọmọ ẹ̀yìn rẹ̀ mọ́ra. (Jòhánù 20:1, 11-13, 16) Àwọn aya máa ń fẹ́ kí ọkọ wọn fi ìfẹ́ jẹ̀lẹ́ńkẹ́ hàn sí wọn.

ÀPẸẸRẸ TÓ YẸ KÍ ÀWỌN AYA MÁA TẸ̀ LÉ



10. Báwo ni Jésù ṣe fi àpẹẹrẹ lélẹ̀ fáwọn aya?



10 Ètò ni ìdílé. Nítorí náà, kí nǹkan tó lè máa lọ déédéé nínú ìdílé, olórí gbọ́dọ̀ wà. Kódà, Ẹnì kan wà tó jẹ́ Orí Jésù tí Jésù ń tẹrí ba fun. “Orí Kristi ni Ọlọ́run” gẹ́gẹ́ bó ti jẹ́ pé “orí obìnrin ni ọkùnrin.” (1 Kọ́ríńtì 11:3) Níwọ̀n bí àwa náà ti ní olórí tá a gbọ́dọ̀ fi ara wa sábẹ́ rẹ̀, àpẹẹrẹ àtàtà ni Jésù fi lélẹ̀ nítorí bó ṣe fi ara rẹ̀ sábẹ́ Ọlọ́run tí í ṣe orí rẹ̀.



11. Báwo ló ṣe yẹ kí aya máa ṣe sí ọkọ rẹ̀, kí ló sì lè jẹ́ àbájáde ìwà rere rẹ̀?



11 Èèyàn aláìpé sábà máa ń ṣàṣìṣe, wọn ò sì lè ṣe olórí ìdílé láìkù síbì kan. Nítorí náà, kí ló yẹ kí aya ṣe? Kò gbọ́dọ̀ máa fojú kéré ohun tí ọkọ rẹ̀ ń ṣe nítorí àtigba ipò orí mọ́ ọn lọ́wọ́. Ó yẹ kí aya máa rántí pé Ọlọ́run mọyì kéèyàn máa ṣe jẹ́ẹ́jẹ́ẹ́ kó sì ní ìwà tútù. (1 Pétérù 3:4) Tó bá ń ṣe bẹ́ẹ̀, kò ní  ṣòro fún un láti máa tẹrí ba fún ọkọ rẹ̀, kódà nígbà tí nǹkan ò bá fi bẹ́ẹ̀ rọgbọ pàápàá. Láfikún, Bíbélì sọ pé: “Kí aya ní ọ̀wọ̀ jíjinlẹ̀ fún ọkọ rẹ̀.” (Éfésù 5:33) Ṣùgbọ́n tí ọkọ kò bá gbà pé Kristi jẹ́ Orí òun ńkọ́, kí ni kí aya ṣe? Bíbélì rọ àwọn aya pé: “Ẹ wà ní ìtẹríba fún àwọn ọkọ tiyín, kí ó lè jẹ́ pé, bí ẹnikẹ́ni kò bá ṣègbọràn sí ọ̀rọ̀ náà, kí a lè jèrè wọn láìsọ ọ̀rọ̀ kan nípasẹ̀ ìwà àwọn aya wọn, nítorí fífi tí wọ́n fi ojú rí ìwà mímọ́ yín pa pọ̀ pẹ̀lú ọ̀wọ̀ jíjinlẹ̀.”—1 Pétérù 3:1, 2.



12. Kí nìdí tí kò fi burú kí aya sọ èrò rẹ̀ tọ̀wọ̀tọ̀wọ̀ lórí ohun tí wọ́n bá fẹ́ ṣe?



12 Yálà onígbàgbọ́ ni ọkọ tàbí aláìgbàgbọ́, tó bá jẹ́ pé ọgbọ́n ni aya fi ń sọ èrò tó yàtọ̀ sí ti ọkọ rẹ̀ nípa ohun tí wọ́n jọ ń gbèrò láti ṣe, kò ní jẹ́ ẹni tí kò bọ̀wọ̀ fún ọkọ rẹ̀. Èrò rẹ̀ nípa ohun náà lè tọ̀nà, ó sì ṣeé ṣe kó ṣe gbogbo ará ilé láǹfààní tí ọkọ rẹ̀ bá gbọ́ tiẹ̀. Nígbà tí Sárà aya Ábúráhámù sọ àbá rẹ̀ nípa bí wọ́n ṣe lè yanjú ìṣòro kan tí wọ́n ní nínú ìdílé wọn, Ábúráhámù kò gba àbá Sárà. Ṣùgbọ́n Ọlọ́run sọ fún Ábúráhámù pé: “Fetí sí ohùn rẹ̀.” (Ka Jẹ́nẹ́sísì 21:9-12) Tí ìpinnu tí ọkọ bá ṣe nípa ohun tí wọ́n ń gbèrò àtiṣe kò bá lòdì sí òfin Ọlọ́run, ó yẹ kí aya rẹ̀ bọ̀wọ̀ fún un nípa fífara mọ́ ìpinnu náà.—Ìṣe 5:29; Éfésù 5:24.

Abraham listening to Sarah



Àpẹẹrẹ rere wo ni Sárà fi lélẹ̀ fáwọn aya?



13. (a) Kí ni Títù 2:4, 5 rọ àwọn aya pé kí wọ́n ṣe? (b) Kí ni Bíbélì sọ nípa ìpínyà àti ìkọ̀sílẹ̀?



13 Bí aya ti ń ṣe ojúṣe rẹ̀, ọ̀pọ̀ ọ̀nà ló lè gbà tọ́jú ìdílé. Bí àpẹẹrẹ, Bíbélì sọ pé káwọn aya ‘nífẹ̀ẹ́ àwọn ọkọ wọn, kí wọ́n nífẹ̀ẹ́ àwọn ọmọ wọn, kí wọ́n jẹ́ ẹni tí ó yè kooro ní èrò inú, oníwà mímọ́, òṣìṣẹ́ ní ilé, ẹni rere, tí ń fi ara wọn sábẹ́ àwọn ọkọ tiwọn.’ (Títù 2:4, 5) Tóbìnrin kan bá ń ṣe bẹ́ẹ̀ bó ṣe ń ṣe ojúṣe rẹ̀ gẹ́gẹ́ bí aya àti ìyá, ọkọ rẹ̀ àtàwọn ọmọ rẹ̀ yóò nífẹ̀ẹ́ rẹ̀, wọn yóò sì bọ̀wọ̀ fún un. (Ka Òwe 31:10, 28) Ṣùgbọ́n níwọ̀n bó ti jẹ́ pé èèyàn aláìpé méjì ló jọ ṣègbéyàwó, àwọn ìṣòro kan tó le koko lè mú kí wọ́n pínyà tàbí kí wọ́n kọ ara wọn sílẹ̀. Bíbélì fàyè gbà kí wọ́n pínyà nítorí àwọn ipò kan. Àmọ́ ìpínyà kì í ṣe ohun ṣeréṣeré o, nítorí  ohun tí Bíbélì sọ ni pé: “kí aya má lọ kúrò lọ́dọ̀ ọkọ rẹ̀; . . . kí ọkọ má sì fi aya rẹ̀ sílẹ̀.” (1 Kọ́ríńtì 7:10, 11) Ohun kan ṣoṣo tí Ìwé Mímọ́ sì sọ tó lè mú kí wọ́n kọ ara wọn sílẹ̀ ni tí ẹnì kan nínú wọn bá ṣe àgbèrè.—Mátíù 19:9.

ÀPẸẸRẸ ÀTÀTÀ TÓ YẸ KÍ ÒBÍ MÁA TẸ̀ LÉ



14. Báwo ni Jésù ṣe ṣe sí àwọn ọmọdé, kí làwọn ọmọ sì ń fẹ́ látọ̀dọ̀ òbí wọn?



14 Jésù fi àpẹẹrẹ àtàtà lélẹ̀ fáwọn òbí nínú ọ̀nà tó gbà bá àwọn ọmọdé lò. Nígbà táwọn kan sọ pé kí àwọn ọmọdé má ṣe wá sọ́dọ̀ Jésù, Jésù sọ pé: “Ẹ jẹ́ kí àwọn ọmọ kékeré wá sọ́dọ̀ mi; ẹ má gbìyànjú láti dá wọn lẹ́kun.” Bíbélì sọ pé lẹ́yìn náà, ó “gbé àwọn ọmọ náà sí apá rẹ̀, ó sì bẹ̀rẹ̀ sí súre fún wọn, ó gbé ọwọ́ rẹ̀ lé wọn.” (Máàkù 10:13-16) Níwọ̀n bí Jésù ti wá àyè láti wà pẹ̀lú àwọn ọmọdé, ǹjẹ́ kò yẹ kí ìwọ náà máa wá àyè láti wà pẹ̀lú àwọn ọmọ rẹ? Ìwọ̀nba àkókò díẹ̀ kọ́ ló yẹ kó o máa fi wà pẹ̀lú wọn o, àkókò tó pọ̀ ni. O ní láti wá àyè láti kọ́ wọn, nítorí ohun tí Jèhófà sọ pé káwọn òbí ṣe nìyẹn.—Ka Diutarónómì 6:4-9.



15. Kí làwọn òbí lè ṣe láti dáàbò bo àwọn ọmọ wọn?



15 Bí ayé yìí ṣe ń burú sí i, ó yẹ káwọn òbí túbọ̀ máa dáàbò  bo àwọn ọmọ wọn nítorí àwọn tó fẹ́ ṣe wọ́n léṣe, ìyẹn àwọn tí wọ́n máa ń tan àwọn ọmọdé láti bá wọn ṣèṣekúṣe. Wo bí Jésù ṣe dáàbò bo àwọn ọmọ ẹ̀yìn rẹ̀ tó fi ìfẹ́ pè ní “Ẹ̀yin ọmọ kéékèèké.” Nígbà táwọn èèyàn fàṣẹ ọba mú un, tí wọ́n sì ń múra àtipa á, ó wá ọ̀nà bí àwọn ọmọ ẹ̀yìn rẹ̀ ṣe sá lọ. (Jòhánù 13:33; 18:7-9) Gẹ́gẹ́ bí òbí, o ní láti wà lójúfò kó o lè mọ ìpalára tí Sátánì fẹ́ ṣe fáwọn ọmọ rẹ. O ní láti kìlọ̀ fún wọn ṣáájú. * (1 Pétérù 5:8) Látìgbà táláyé ti dáyé, àkókò wa yìí ni ewu tó ń wu àwọn ọmọdé nípa tara, nípa tẹ̀mí àti nípa ìwà híhù tíì pọ̀ jù.

1. Jesus making time for children; 2. A father discussing the Learn From the Great Teacher book with his son



Kí làwọn òbí lè rí kọ́ látinú bi Jésù ṣe bá àwọn ọmọdé lò?



16. Kí làwọn òbí lè rí kọ́ látinú ọ̀nà tí Jésù gbà bá àwọn ọmọ ẹ̀yìn rẹ̀ wí nígbà tí wọ́n ṣe ohun tó kù díẹ̀ káàtó?



 16 Ní alẹ́ tí Jésù lò kẹ́yìn kí wọ́n tó pa á, àwọn ọmọ ẹ̀yìn rẹ̀ bá ara wọn jiyàn nípa ẹni to tóbi jù láàárín wọn. Kàkà kí Jésù bínú sí wọn, ńṣe ló fi pẹ̀lẹ́tù fi ọ̀rọ̀ ẹnu àti àpẹẹrẹ sọ bó ṣe yẹ kí wọ́n máa ṣe fún wọn. (Lúùkù 22:24-27; Jòhánù 13:3-8) Tó bá jẹ́ pé òbí ni ọ́, ǹjẹ́ o rí bó o ṣe lè tẹ̀ lé àpẹẹrẹ Jésù nínú ọ̀nà tó ò ń gbà tọ́ àwọn ọmọ rẹ sọ́nà? Lóòótọ́, wọ́n nílò ìbáwí, ṣùgbọ́n kò yẹ kó o fìbínú bá wọn wí, ńṣe ló yẹ kó o bá wọn wí “dé ìwọ̀n tí ó bẹ́tọ̀ọ́ mu.” Ìwọ náà ò ní fẹ́ sọ̀rọ̀ láìronú “bí ẹni pé pẹ̀lú àwọn ìgúnni idà.” (Jeremáyà 30:11; Òwe 12:18) Ó yẹ kó o bá ọmọ rẹ wí lọ́nà tóun fúnra rẹ̀ yóò fi mọ̀ lẹ́yìn-ọ̀-rẹyìn pé, ó dára bó o ṣe bá òun wí.—Éfésù 6:4; Hébérù 12:9-11.

ÀPẸẸRẸ TÓ YẸ KÁWỌN ỌMỌ MÁA TẸ̀ LÉ



17. Àwọn ọ̀nà wo ni Jésù gbà fi àpẹẹrẹ àtàtà lélẹ̀ fáwọn ọmọdé?



17 Ǹjẹ́ àwọn ọmọ lè rí ẹ̀kọ́ kọ́ lára Jésù? Bẹ́ẹ̀ ni, wọ́n lè rí ẹ̀kọ́ kọ́! Nípasẹ̀ àpẹẹrẹ òun fúnra rẹ, Jésù fi hàn pé ó yẹ káwọn ọmọ máa ṣègbọràn sáwọn òbí wọn. Ó sọ pé: ‘Ohun tí Baba kọ́ mi gan-an ni mò ń sọ.’ Ó tún sọ pé: “[Ìgbà] gbogbo ni mo ń ṣe ohun tí ó wù ú.” (Jòhánù 8:28, 29) Jésù ṣègbọràn sí Bàbá rẹ̀ ọ̀run, Bíbélì sì sọ pé káwọn ọmọ máa gbọ́ràn sáwọn òbí wọn lẹ́nu. (Ka Éfésù 6:1-3) Ẹni pípé ni Jésù, aláìpé sì làwọn òbí rẹ̀. Àmọ́ nígbà tó wà ní kékeré, ó ṣègbọràn sáwọn òbí rẹ̀, ìyẹn Jósẹ́fù àti Màríà. Kò sí àní-àní pé ìyẹn mú kí ọ̀kọ̀ọ̀kan àwọn tó wà nínú ìdílé Jésù túbọ̀ láyọ̀!—Lúùkù 2:4, 5, 51, 52.



18. Kí nìdí tí Jésù fi máa ń ṣègbọràn sí Bàbá rẹ̀ ọ̀run ní gbogbo ìgbà, ta sì ni inú rẹ̀ máa dùn táwọn ọmọ bá ṣègbọràn sáwọn òbí wọn lónìí?



18 Ǹjẹ́ àwọn ọ̀nà mìíràn wà táwọn ọmọ lè gbà túbọ̀ ṣe bíi ti Jésù kí wọ́n si múnú àwọn òbí wọn dùn? Nígbà mìíràn, àwọn ọmọ lè rò pé kò rọrùn láti ṣègbọràn sáwọn òbí  àwọn, ṣùgbọ́n ohun tí Ọlọ́run fẹ́ kí wọ́n ṣe nìyẹn. (Òwe 1:8; 6:20) Jésù máa ń ṣègbọràn sí Bàbá rẹ̀ ọ̀run, kódà nígbà tí kò bá rọrùn rárá. Nígbà kan tí Ọlọ́run fẹ́ kí Jésù ṣe ohun kan tó le gan-an, Jésù sọ pé: “Mú ife yìí [ìyẹn ohun kan tí Ọlọ́run ní kó ṣe] kúrò lórí mi.” Ṣùgbọ́n Jésù ṣe ohun tí Ọlọ́run ní kó ṣe, nítorí ó mọ̀ pé Bàbá rẹ̀ mọ ohun tó dára jù lọ. (Lúùkù 22:42) Táwọn ọmọ bá jẹ́ onígbọràn, wọn yóò múnú àwọn òbí wọn àti inú Bàbá wọn ọ̀run dùn. *—Òwe 23:22-25.

A boy resisting the temptation of cigarettes from his peers



Kí ló yẹ káwọn ọ̀dọ́ ronú nípa rẹ̀ nígbà tí wọ́n bá rí àdánwò?



19. (a) Báwo ni Sátánì ṣe ń dán àwọn ọmọdé wò? (b) Báwo ló ṣe máa rí lára àwọn òbí tí ọmọ wọn bá ṣèṣekúṣe?



19 Èṣù dán Jésù wò, ó sì dá wa lójú pé yóò dán àwọn ọmọdé náà wò pé kí wọ́n ṣe ohun tí kò dára. (Mátíù 4:1-10) Ohun tí Sátánì Èṣù máa ń lò ni ẹ̀mí ṣe-ohun-tẹ́gbẹ́-ń-ṣe, ẹ̀mí tó jẹ́ pé ó lè má rọrùn láti yàgò fún. O ò rí i pé ó ṣe pàtàkì gan-an pé káwọn ọmọ má ṣe bá àwọn ọmọ oníwàkiwà kẹ́gbẹ́! (1 Kọ́ríńtì 15:33) Dínà ọmọbìnrin Jékọ́bù lọ bá àwọn tí kì í jọ́sìn Jèhófà ṣọ̀rẹ́, ìyẹn sì kó o sí yọ́ọ́yọ́ọ́. (Jẹ́nẹ́sísì 34:1, 2) Wo bó ṣe máa dun gbogbo àwọn tó wà nínú ìdílé kan tó bí ẹnì kan nínú ìdílé yẹn bá lọ ṣèṣekúṣe!—Òwe 17:21, 25.

 OHUN TÓ LÈ MÚ KÍ ÌDÍLÉ JẸ́ ALÁYỌ̀



20. Kí ni ọ̀kọ̀ọ̀kan àwọn tó wà nínú ìdílé gbọ́dọ̀ ṣe kí ìdílé wọn bàa lè jẹ́ aláyọ̀?



20 Bí àwọn tó wà nínú ìdílé bá fi ìmọ̀ràn Bíbélì sílò, kò ní ṣòro fún wọn láti yanjú ìṣòro ìdílé. Táwọn tó wà nínú ìdílé bá sì fi àwọn ìmọ̀ràn yẹn sílò, ìdílé á jẹ́ aláyọ̀. Nítorí náà, ìwọ ọkọ, nífẹ̀ẹ́ aya rẹ kó o sì bá a lò lọ́nà tí Jésù gbà ń bá ìjọ rẹ̀ lò. Ìwọ aya, tẹrí ba fún ọkọ rẹ tó jẹ́ orí rẹ kó o sì tẹ̀ lé àpẹẹrẹ aya tó dáńgájíá tí Òwe 31:10-31 ṣàpèjúwe. Ẹ̀yin òbí, ẹ tọ́ àwọn ọmọ yín. (Òwe 22:6) Ẹ̀yin bàbá, ‘ẹ máa mójú tó agbo ilé yín lọ́nà tó dára.’ (1 Tímótì 3:4, 5; 5: 8) Kí ẹ̀yin ọmọ sì máa gbọ́ràn sáwọn òbí yín lẹ́nu. (Kólósè 3:20) Kò sẹ́ni tí kì í ṣàṣìṣe nínú ìdílé nítorí gbogbo yín ni aláìpé. Nítorí náà, ẹ jẹ́ onírẹ̀lẹ̀, kẹ́ ẹ máa tọrọ àforíjì lọ́wọ́ ara yín.



21. Kí ló ṣì ń bọ̀ lọ́jọ́ iwájú, báwo la sì ṣe lè ní ìdílé aláyọ̀ nísinsìnyí?



21 Dájúdájú, ọ̀pọ̀ ìmọ̀ràn tó dára àti ìlànà ló wà nínú Bíbélì nípa bí ìdílé ṣe lè jẹ́ aláyọ̀. Jù bẹ́ẹ̀ lọ, Bíbélì tún kọ́ wa nípa ayé tuntun Ọlọ́run àti Párádísè ilẹ̀ ayé tó máa kún fún àwọn èèyàn tí wọ́n jẹ aláyọ̀ tí wọ́n sì ń sin Jèhófà. (Ìṣípayá 21:3, 4) O ò rí i pé àgbàyanu ayọ̀ ló ṣì ń bọ̀ lọ́jọ́ iwájú! Kódà ní báyìí, a lè ní ìdílé aláyọ̀ tá a bá fi àwọn ìlànà tó wà nínú Bíbélì Ọ̀rọ̀ Ọlọ́run sílò.

ORÍ KẸẸ̀Ẹ́DÓGÚN

Ìjọsìn Tó Ní Ìtẹ́wọ́gbà Ọlọ́run



    Ǹjẹ́ gbogbo ìsìn ló wu Ọlọ́run?



    Báwo la ṣe lè dá ìsìn tòótọ́ mọ̀?



    Àwọn wo ni olùjọsìn tòótọ́ lónìí?



1. Báwo ni jíjọ́sìn Ọlọ́run ní ọ̀nà tó tọ́ yóò ṣe ṣe wá láǹfààní?



JÈHÓFÀ ỌLỌ́RUN bìkítà fún wa gán-an ni, ó sì fẹ́ ká jàǹfààní nínú ìtọ́sọ́nà tó fún wa tìfẹ́tìfẹ́. Tá a bá sìn ín lọ́nà tó tọ́, a óò láyọ̀ a ò sì ní kó sínú ọ̀pọ̀ ìṣòro tó wà láyé. Bákan náà, Jèhófà yóò bù kún wa, yóò sì ràn wá lọ́wọ́. (Aísáyà 48:17) Ṣùgbọ́n àìmọye ìsìn ló wà, gbogbo wọn ló sì ń sọ pé òtítọ́ lohun táwọn fi ń kọ́ni nípa Ọlọ́run. Síbẹ̀, ohun tí wọ́n fi ń kọ́ni nípa irú ẹni tí Ọlọ́run jẹ́ àtohun tó fẹ́ ká ṣe kò dọ́gba.



2. Báwo la ṣe lè mọ ọ̀nà tó tọ́ láti jọ́sìn Jèhófà, àpèjúwe wo ló sì jẹ́ kí ìyẹn yé wa?



2 Báwo lo ṣe lè mọ ọ̀nà tó tọ́ láti jọ́sìn Jèhófà? Kò dìgbà tó o bá dán gbogbo ìsìn wò tó o sì fi ẹ̀kọ́ wọn wéra kó o tó lè mọ ọ̀nà tó tọ́ láti jọ́sìn Ọlọ́run. Kìkì ohun tó o ní láti ṣe ni pé kó o kẹ́kọ̀ọ́ nípa ohun tí Bíbélì fi kọ́ni gan-an nípa ìsìn tòótọ́. Wo àpèjúwe yìí ná: Ọ̀pọ̀ orílẹ̀-èdè ni wọ́n ti máa ń ní ìṣòro ayédèrú owó. Ká sọ pé iṣẹ́ tìrẹ ni kó o máa yọ àwọn ayédèrú owó sọ́tọ̀, báwo ni wàá ṣe ṣe é? Ṣó o máa há gbogbo àmì téèyàn fi lè dá ayédèrú owó mọ̀ sórí ni? Rárá o. Ohun tí kò ní fàkókò rẹ ṣòfò ni pé kó o mọ àmì téèyàn fi ń dá owó gidi mọ̀. Tó o bá ti mọ bí owó gidi ṣe rí, kò ní ṣòro fún ọ láti dá èyí tó jẹ́ ayédèrú mọ̀. Bákan náà, tá a bá ti mọ bá a ṣe lè dá ìsìn tòótọ́ mọ̀, àtidá ìsìn èké mọ̀ kò ní ṣòro.



3. Gẹ́gẹ́ bí ohun tí Jésù sọ, kí la gbọ́dọ̀ ṣe tá a bá fẹ́ kí Ọlọ́run tẹ́wọ́ gbà wa?



 3 Ó ṣe pàtàkì ká jọ́sìn Jèhófà lọ́nà tó fẹ́. Ọ̀pọ̀ èèyàn ló rò pé gbogbo ìsìn ló wu Ọlọ́run, àmọ́, Bíbélì ò fi kọ́ni bẹ́ẹ̀ o. Kódà, kéèyàn wulẹ̀ sọ pé Kristẹni lòun gan-an kò tó. Jésù sọ pé: “Kì í ṣe olúkúlùkù ẹni tí ń wí fún mi pé, ‘Olúwa, Olúwa,’ ni yóò wọ ìjọba ọ̀run, bí kò ṣe ẹni tí ń ṣe ìfẹ́ Baba mi tí ń bẹ ní ọ̀run ni yóò wọ̀ ọ́.” Nítorí náà, kí Ọlọ́run tó lè tẹ́wọ́ gbà wá, a gbọ́dọ̀ mọ ohun tí Ọlọ́run fẹ́ ká ṣe ká sì ṣe é. Jésù pe àwọn tí kò ṣe ohun tí Ọlọ́run fẹ́ ní “oníṣẹ́ ìwà àìlófin.” (Mátíù 7:21-23) Bí ayédèrú owó ni ìsìn èké ṣe rí, kò wúlò fún nǹkan kan. Ohun tó tiẹ̀ wá burú jù níbẹ̀ ni pé, irú ìsìn bẹ́ẹ̀ lè ṣàkóbá fún èèyàn.



4. Kí ni ọ̀rọ̀ tí Jésù sọ nípa ọ̀nà méjì túmọ̀ sí, ibo sì ni ọ̀kọ̀ọ̀kan ọ̀nà méjèèjì náà yóò yọrí sí?



4 Gbogbo èèyàn tó wà láyé ni Ọlọ́run fún láǹfààní láti ní ìyè àìnípẹ̀kun. Ṣùgbọ́n, tá a bá fẹ́ ní ìyè àìnípẹ̀kun nínú Párádísè, a gbọ́dọ̀ jọ́sìn Ọlọ́run lọ́nà tó tọ́ ká sì gbé irú ìgbé ayé tó fẹ́. Ó ṣeni láàánú pé ọ̀pọ̀ ló fàáké kọ́rí pé àwọn ò ní ṣe bẹ́ẹ̀ ní tàwọn. Ìdí nìyẹn tí Jésù fi sọ pé: “Ẹ gba ẹnubodè tóóró wọlé; nítorí fífẹ̀ àti aláyè gbígbòòrò ni ojú ọ̀nà tí ó lọ sínú ìparun, ọ̀pọ̀lọpọ̀ sì ni àwọn tí ń gbà á wọlé; nígbà tí ó jẹ́ pé, tóóró ni ẹnubodè náà, híhá sì ni ojú ọ̀nà tí ó lọ sínú ìyè, díẹ̀ sì ni àwọn tí ń rí i.” (Mátíù 7:13, 14) Ìsìn tòótọ́ yóò yọrí si ìyè àìnípẹ̀kun. Àmọ́ ìparun ni ìsìn èké yóò yọrí sí. Jèhófà ò fẹ́ kí ẹnikẹ́ni pa run, ìdí nìyẹn tó fi fún àwọn èèyàn níbi gbogbo láǹfààní pé kí wọ́n kẹ́kọ̀ọ́ nípa òun. (2 Pétérù 3:9) Nítorí náà, ọ̀nà tá a bá gbà jọ́sìn Ọlọ́run ló máa pinnu bóyá ìyè ni yóò jẹ tiwa tàbí ikú.

BÓ O ṢE LÈ DÁ ÌSÌN TÒÓTỌ́ MỌ̀



5. Báwo la ṣe lè dá àwọn tó ń ṣe ìsìn tòótọ́ mọ̀?



5 Báwo lo ṣe lè rí “ọ̀nà tí ó lọ sínú ìyè”? Jésù sọ pé yóò  hàn lára àwọn tó ń ṣe ìsìn tòótọ́ pé ìsìn tòótọ́ ni wọ́n ń ṣe. Ó sọ pé: “Nípa àwọn èso wọn ni ẹ ó fi dá wọn mọ̀. . . . Gbogbo igi rere a máa mú èso àtàtà jáde.” (Mátíù 7:16, 17) Lọ́rọ̀ mìíràn, ìwà àwọn tó ń ṣe ìsìn tòótọ́ àtohun tí wọ́n gbà gbọ́ ni èèyàn máa fi dá wọn mọ̀ pé àwọn ni wọ́n ń ṣe ìsìn tòótọ́. Ní tòdodo, aláìpé làwọn tí ń ṣe ìsìn tòótọ́ wọ́n sì máa ń ṣàṣìṣe, ṣùgbọ́n ṣíṣe ìfẹ́ Ọlọ́run ló máa ń jẹ gbogbo wọn lógún. Ní báyìí, jẹ́ ká ṣàgbéyẹ̀wò ohun mẹ́fà téèyàn lè fi dá àwọn tó ń ṣe ìsìn tòótọ́ mọ̀.



6, 7. Ojú wo làwọn tó ń ṣe ìsìn tòótọ́ fi ń wo Bíbélì, báwo sì ni Jésù ṣe fi àpẹẹrẹ lélẹ̀ lórí ọ̀ràn yìí?



6 Bíbélì ni àwọn tó ń ṣe ìsìn tòótọ́ máa ń gbé ẹ̀kọ́ wọn kà. Bíbélì fúnra rẹ̀ sọ pé: “Gbogbo Ìwé Mímọ́ ni Ọlọ́run mí sí, ó sì ṣàǹfààní fún kíkọ́ni, fún fífi ìbáwí tọ́ni sọ́nà, fún mímú àwọn nǹkan tọ́, fún bíbániwí nínú òdodo, kí ènìyàn Ọlọ́run lè pegedé ní kíkún, tí a mú gbára dì pátápátá fún iṣẹ́ rere gbogbo.” (2 Tímótì 3:16, 17) Àpọ́sítélì Pọ́ọ̀lù sì kọ̀wé sáwọn Kristẹni bíi tiẹ̀ pé: “Nígbà tí ẹ gba ọ̀rọ̀ Ọlọ́run, èyí tí ẹ gbọ́ láti ọ̀dọ̀ wa, ẹ tẹ́wọ́ gbà á, kì í ṣe gẹ́gẹ́ bí ọ̀rọ̀ ènìyàn, ṣùgbọ́n, gan-an gẹ́gẹ́ bí ó ti jẹ́ lótìítọ́, gẹ́gẹ́ bí ọ̀rọ̀ Ọlọ́run.” (1 Tẹsalóníkà 2:13) Nítorí náà, ohun tí wọ́n ń ṣe nínú ìsìn tòótọ́ àti ohun tí wọ́n gbà gbọ́ kò dá lórí èrò èèyàn tàbí ìtàn àtọwọ́dọ́wọ́, orí Ọ̀rọ̀ Ọlọ́run tí í ṣe Bíbélì ló dá lé.



7 Jésù Kristi fi àpẹẹrẹ àtàtà lélẹ̀ nípa jíjẹ́ kí àwọn ohun tó fi kọni dá lórí Ọ̀rọ̀ Ọlọ́run. Nínú àdúrà tó gbà sí Bàbá rẹ̀ ọ̀run, ó sọ pé: “Òtítọ́ ni ọ̀rọ̀ rẹ.” (Jòhánù 17:17) Jésù gba Ọ̀rọ̀ Ọlọ́run gbọ́, gbogbo ohun tó sì fi kọ́ni ló bá Ìwé Mímọ́ mu. Jésù sábà máa ń sọ pé: “A kọ̀wé rẹ̀ pé.” (Mátíù 4:4, 7, 10) Lẹ́yìn náà, á fa ọ̀rọ̀ yọ látinú ẹsẹ Ìwé Mímọ́ kan. Bíi ti Jésù, àwọn èèyàn Ọlọ́run lóde òní kì í fi èrò ara wọn kọ́ni. Wọ́n gbà pé Ọ̀rọ̀ Ọlọ́run ni Bíbélì, wọ́n sì máa ń jẹ́ kí ohun tí wọn fi ń kọ́ni dá lórí ohun tí Bíbélì sọ.



8. Kí ló jẹ́ ara ohun táwọn tó ń jọ́sìn Jèhófà máa ń ṣe?



 8 Jèhófà nìkan làwọn tó ń ṣe ìsìn tòótọ́ ń jọ́sìn, wọ́n sì ń kéde orúkọ rẹ̀ fáwọn èèyàn. Jésù sọ pé: “Jèhófà Ọlọ́run rẹ ni ìwọ gbọ́dọ̀ jọ́sìn, òun nìkan ṣoṣo sì ni ìwọ gbọ́dọ̀ ṣe iṣẹ́ ìsìn ọlọ́wọ̀ fún.” (Mátíù 4:10) Nítorí náà, àwọn èèyàn Ọlọ́run kì í jọ́sìn ẹlòmíràn lẹ́yìn Jèhófà. Jíjẹ́ káwọn èèyàn mọ orúkọ Ọlọ́run tòótọ́ sì wà lára ohun tí wọ́n máa ń ṣe nínú ìjọsìn yìí. Sáàmù 83:18 sọ pé: “Ìwọ, ẹni tí orúkọ rẹ̀ ń jẹ́ Jèhófà, Ìwọ nìkan ṣoṣo ni Ẹni Gíga Jù Lọ lórí gbogbo ilẹ̀ ayé.” Jésù fi àpẹẹrẹ lélẹ̀ nípa bá a ṣe lè ran àwọn ẹlòmíràn lọ́wọ́ kí wọ́n lè mọ Ọlọ́run. A mọ̀ bẹ́ẹ̀ látinú àdúrà tó gbà pé: “Mo ti fi orúkọ rẹ hàn kedere fún àwọn ènìyàn tí ìwọ fi fún mi láti inú ayé.” (Jòhánù 17:6) Bákan náà lónìí, àwọn olùjọsìn tòótọ́ ń jẹ́ káwọn èèyàn mọ orúkọ Ọlọ́run, wọ́n ń jẹ́ kí wọ́n mọ ohun tí Ọlọ́run fẹ́ ṣe, àtàwọn ànímọ́ rẹ̀.



9, 10. Àwọn ọ̀nà wo làwọn Kristẹni tòótọ́ gbà ń fi ìfẹ́ hàn síra wọn?



9 Àwọn tó ń ṣe ìsìn tòótọ́ máa ń fi ojúlówó ìfẹ́ hàn sí ara wọn. Jésù sọ pé: “Nípa èyí ni gbogbo ènìyàn yóò fi mọ̀ pé ọmọ ẹ̀yìn mi ni yín, bí ẹ bá ní ìfẹ́ láàárín ara yín.” (Jòhánù 13:35) Irú ìfẹ́ bẹ́ẹ̀ wà láàárín àwọn Kristẹni àkọ́kọ́bẹ̀rẹ̀. Ìfẹ́ tí Ọlọ́run sọ pé ká ní yìí máa ń borí ẹ̀tanú tó máa ń wà láàárín ẹ̀yà tó yàtọ̀ síra àti orílẹ̀-èdè tó yàtọ̀ síra, ó sì máa ń so àwọn èèyàn pọ̀ gẹ́gẹ́ bí ojúlówó ẹgbẹ́ ará tó wà níṣọ̀kan. (Ka Kólósè 3:14) Àwọn tó ń ṣe ìsìn èké kò ní irú ẹgbẹ́ ará tó nífẹ̀ẹ́ ara wọn bẹ́ẹ̀. Kí ló jẹ́ ká mọ̀? Ohun tó jẹ́ ká mọ̀ ni pé wọ́n máa ń pa ara wọn nítorí pé ẹ̀yà ọ̀tọ̀ọ̀tọ̀ ni wọ́n ti wá. Àwọn Kristẹni tòótọ́ kì í gbé ohun ìjà láti pa àwọn Kristẹni ará wọn tàbí láti pa àwọn ẹlòmíràn. Bíbélì sọ pé: “Àwọn ọmọ Ọlọ́run àti àwọn ọmọ Èṣù hàn gbangba nípasẹ̀ òtítọ́ yìí: Olúkúlùkù ẹni tí kì í bá a lọ ní ṣíṣe òdodo kò pilẹ̀ṣẹ̀ láti ọ̀dọ̀ Ọlọ́run, bẹ́ẹ̀ ni ẹni tí kò nífẹ̀ẹ́ arákùnrin rẹ̀. . . . A ní láti ní ìfẹ́ ara wa lẹ́nì kìíní-kejì; kì í ṣe bí Kéènì, ẹni  tí ó pilẹ̀ṣẹ̀ láti ọ̀dọ̀ ẹni burúkú náà, tí ó sì fikú pa arákùnrin rẹ̀.”—1 Jòhánù 3:10-12; 4:20, 21.



10 Dájúdájú, fífi ojúlówó ìfẹ́ hàn kọjá pé àwọn èèyàn kì í para wọn. Àwọn Kristẹni tòótọ́ ń lo àkókò wọn, agbára wọn àti ohun ìní tara láti ran ara wọn lọ́wọ́ kí wọ́n sì fún ara wọn níṣìírí. (Hébérù 10:24, 25) Wọ́n máa ń ran ara wọn lọ́wọ́ lákòókò ìṣòro, inú kan ni wọ́n sì máa ń fi bá ara wọn lò. Ká sòótọ́, wọ́n ń fi ìmọ̀ràn Bíbélì sílò nínú ìgbésí ayé wọn, ìyẹn ìmọ̀ràn tó sọ pé: “Ẹ . . . máa ṣe ohun rere sí gbogbo ènìyàn.”—Gálátíà 6:10.



11. Kí nìdí tó fi ṣe pàtàkì ká gbà pé Jésù Kristi ni Ọlọ́run lò láti gbà wá là?



11 Àwọn Kristẹni tòótọ́ gbà pé Jésù Kristi ni Ọlọ́run lò láti gbà wá là. Bíbélì sọ pé: “Kò sí ìgbàlà kankan nínú ẹnikẹ́ni mìíràn, nítorí kò sí orúkọ mìíràn lábẹ́ ọ̀run tí a ti fi fúnni láàárín àwọn ènìyàn nípasẹ̀ èyí tí a ó fi gbà wá là.” (Ìṣe 4:12) Bá a ṣe rí i ní Orí Karùn-ún, Jésù fi ẹ̀mí rẹ̀ lélẹ̀ láti fi ṣe ìràpadà fún àwọn èèyàn tó bá ṣègbọràn. (Mátíù 20:28) Láfikún, Jésù ni Ọlọ́run yàn ṣe Ọba Ìjọba ọ̀run tí yóò ṣàkóso gbogbo ayé. Ọlọ́run sọ pé a ní láti ṣègbọràn sí Jésù ká sì fi ohun tó kọ́ wa sílò tá a bá fẹ́ ní ìyè àìnípẹ̀kun. Ìdí nìyẹn tí Bíbélì fi sọ pé: “Ẹni tí ó bá ń lo ìgbàgbọ́ nínú Ọmọ ní ìyè àìnípẹ̀kun; ẹni tí ó bá ń ṣàìgbọràn sí Ọmọ kì yóò rí ìyè.”—Jòhánù 3:36.



12. Kí ló túmọ̀ sí pé kéèyàn má ṣe jẹ́ apá kan ayé?



12 Àwọn tó ń ṣe ìsìn tòótọ́ kì í ṣe apá kan ayé. Nígbà tí Jésù ń rojọ́ níwájú alákòóso kan tó jẹ́ ará Róòmù tórúkọ rẹ̀ ń jẹ́ Pílátù, ó sọ pé: “Ìjọba mi kì í ṣe apá kan ayé yìí.” (Jòhánù 18:36) Orílẹ̀-èdè tó wù káwọn ọmọ ẹ̀yìn Jésù tòótọ́ máa gbé, ọmọ abẹ́ Ìjọba rẹ̀ ọ̀run ni wọ́n jẹ́, ìdí sì nìyẹn tí wọn kì í fi í dá sí ọ̀rọ̀ ìṣèlú ayé yìí. Wọn kì í dá sí àwọn awuyewuye tó máa ń ṣẹlẹ̀ lágbo àwọn olóṣèlú. Ṣùgbọ́n táwọn ẹlòmíràn bá fẹ́ dara pọ̀ mọ́ ẹgbẹ́ òṣèlú kan, tí wọ́n bá fẹ́ du ipò  kan, tàbí tí wọ́n bá fẹ́ dìbò, àwọn olùjọsìn Jèhófà kì í dí wọ́n lọ́wọ́. Bó tilẹ̀ jẹ́ pé àwọn tó ń ṣe ìsìn tòótọ́ kì í dá sí ọ̀rọ̀ ìṣèlú, wọ́n máa ń pa òfin mọ́. Kí nìdí? Ìdí ni pé Ọ̀rọ̀ Ọlọ́run pàṣẹ fún wọn pé kí wọ́n “wà lábẹ́ àwọn aláṣẹ onípò gíga” ìjọba. (Róòmù 13:1) Ṣùgbọ́n, bí ètò ìṣèlú bá béèrè ohun tó jẹ́ ti Ọlọ́run, àwọn olùjọsìn tòótọ́ yóò tẹ̀ lé àpẹẹrẹ àwọn àpọ́sítélì, tí wọ́n sọ pé: “Àwa gbọ́dọ̀ ṣègbọràn sí Ọlọ́run gẹ́gẹ́ bí olùṣàkóso dípò àwọn ènìyàn.”—Ìṣe 5:29; Máàkù 12:17.



13. Kí làwọn ojúlówó ọmọ ẹ̀yìn Jésù ka Ìjọba Ọlọ́run sí, kí sì nìyẹn mú kí wọ́n máa ṣe?



 13 Àwọn ọmọ ẹ̀yìn Jésù tòótọ́ máa ń wàásù pé Ìjọba Ọlọ́run ni ìrètí kan ṣoṣo fún aráyé. Jésù sọ tẹ́lẹ̀ pé: “A ó sì wàásù ìhìn rere ìjọba yìí ní gbogbo ilẹ̀ ayé tí a ń gbé, láti ṣe ẹ̀rí fún gbogbo àwọn orílẹ̀-èdè; nígbà náà ni òpin yóò sì dé.” (Mátíù 24:14) Àwọn ọmọ ẹ̀yìn Jésù tòótọ́ kì í fi àwọn èèyàn lọ́kàn balẹ̀ pé àwọn alákòóso èèyàn ló máa yanjú ìṣòro wọn, kàkà bẹ́ẹ̀, ńṣe ni wọn máa ń wàásù pé Ìjọba Ọlọ́run ni ìrètí kan ṣoṣo fún aráyé. (Sáàmù 146:3) Ìjọba pípé yẹn ni Jésù kọ́ wa pé ká máa gbàdúrà fún nígbà tó sọ pé: “Kí ìjọba rẹ dé. Kí ìfẹ́ rẹ ṣẹ, gẹ́gẹ́ bí ti ọ̀run, lórí ilẹ̀ ayé pẹ̀lú.” (Mátíù 6:10) Ọ̀rọ̀ Ọlọ́run sọ tẹ́lẹ̀ pé Ìjọba ọ̀run yìí “yóò fọ́ ìjọba wọ̀nyí [tí ń ṣàkóso báyìí] túútúú, yóò sì fi òpin sí gbogbo wọn, òun fúnra rẹ̀ yóò sì dúró fún àkókò tí ó lọ kánrin.”—Dáníẹ́lì 2:44.



14. Ìsìn wo lo rò pé ó ń ṣe gbogbo ohun tí ìsìn tòótọ́ gbọ́dọ̀ máa ṣe?



14 Pẹ̀lú gbogbo ohun tá a ti gbé yẹ̀ wò yìí, bi ara rẹ pé: ‘Ìsìn wo ni gbogbo ẹ̀kọ́ rẹ̀ dá lórí Bíbélì tó sì ń sọ orúkọ Jèhófà di mímọ̀ fáwọn èèyàn? Ìsìn wo ló ní ojúlówó ìfẹ́, tó ń lo ìgbàgbọ́ nínú Jésù, tí kì í ṣe apá kan ayé, tó sì ń kéde pé Ìjọba Ọlọ́run ni ìrètí kan ṣoṣo tó dájú fún ọmọ aráyé? Nínú gbogbo ìsìn tó wà láyé, èwo ló ń ṣe gbogbo nǹkan wọ̀nyí?’ Ó hàn gbangba pé àwọn Ẹlẹ́rìí Jèhófà ni.—Ka Aísáyà 43:10-12.

KÍ NI WÀÁ ṢE?



15. Yàtọ̀ sí kéèyàn gbà gbọ́ pé Ọlọ́run wà, kí ni Ọlọ́run tún fẹ́ kéèyàn ṣe?



15 Kéèyàn sáà ti gba Ọlọ́run gbọ́ kò tó láti wu Ọlọ́run o. Ó ṣe tán, Bíbélì sọ pé àwọn ẹ̀mí èṣù pàápàá gbà pé Ọlọ́run wà. (Jákọ́bù 2:19) Ó sì dájú pé àwọn ẹ̀mí èṣù wọ̀nyẹn kì í ṣe ìfẹ́ Ọlọ́run, nítorí náà, Ọlọ́run ò tẹ́wọ́ gbà wọ́n. Tá a bá fẹ́ ní ìtẹ́wọ́gbà Ọlọ́run, a ò kàn ní gbà gbọ́ pé Ọlọ́run  wà nìkan, a tún gbọ́dọ̀ ṣe ìfẹ́ rẹ̀. A tún gbọ́dọ̀ kúrò nínú ìsìn èké ká sì dara pọ̀ mọ́ ìsìn tòótọ́.



16. Ǹjẹ́ ó yẹ kéèyàn lọ́wọ́ sí ìsìn èké?



16 Àpọ́sítélì Pọ́ọ̀lù fi hàn pé a ò gbọ́dọ̀ lọ́wọ́ sí ìsìn èké. Ó kọ̀wé pé: “‘Ẹ jáde kúrò láàárín wọn, kí ẹ sì ya ara yín sọ́tọ̀,’ ni Jèhófà wí, ‘kí ẹ sì jáwọ́ nínú fífọwọ́kan ohun àìmọ́’; ‘dájúdájú, èmi yóò sì gbà yín wọlé.’” (2 Kọ́ríńtì 6:17; Aísáyà 52:11) Nítorí náà, àwọn Kristẹni tòótọ́ kì í lọ́wọ́ sí ohunkóhun tó bá ti jẹ mọ́ ìsìn èké.



17, 18. Kí ni “Bábílónì Ńlá,” kí sì nìdí tó o fi gbọ́dọ̀ “jáde kúrò nínú rẹ̀” kíákíá?



17 Bíbélì fi hàn pé gbogbo ìsìn èké ló jẹ́ ara “Bábílónì Ńlá.” * (Ìṣípayá 17:5) Orúkọ yẹn mú wa rántí ìlú Bábílónì ayé ọjọ́un, ibi tí ìsìn èké ti bẹ̀rẹ̀ lẹ́yìn Ìkún Omi ọjọ́ Nóà. Bábílónì ni ọ̀pọ̀ lára àwọn ẹ̀kọ́ tí ìsìn èké fi ń kọ́ni àtàwọn ohun tí wọ́n ń ṣe ti bẹ̀rẹ̀ ní ọ̀pọ̀ ọdún sẹ́yìn. Bí àpẹẹrẹ, àwọn ará Bábílónì máa ń jọ́sìn àwọn ọlọ́run mẹ́ta nínú ẹyọ kan. Lóde òní, Mẹ́talọ́kan ni olórí ẹ̀kọ́ tí ọ̀pọ̀ ìsìn fi ń kọ́ni. Ṣùgbọ́n ohun tí Bíbélì fi kọ́ni ni pé Ọlọ́run tòótọ́ kan ṣoṣo ló wà, ìyẹn Jèhófà, àti pé Ọmọ rẹ̀ ni Jésù Kristi. (Jòhánù 17:3) Àwọn ará Bábílónì tún gbà gbọ́ pé ẹ̀mí èèyàn kì í kú, pé ńṣe ló máa jáde kúrò nínú ara lẹ́yìn téèyàn bá kú. Wọ́n tún gbà pé ẹ̀mí yìí lè jìyà níbi ìdálóró. Lóde òní, ohun tí ọ̀pọ̀ ìsìn fi ń kọ́ni ni pé èèyàn ní ẹ̀mí tí kò lè kú tó sì lè joró ní ọ̀run àpáàdì.



18 Níwọ̀n bó ti jẹ́ pé ìjọsìn Bábílónì ayé ọjọ́un tàn dé gbogbo ayé, ó tọ́ tá a bá sọ pé Bábílónì Ńlá tòde òní ni ilẹ̀ ọba ìsìn èké àgbáyé. Ọlọ́run sì ti sọ tẹ́lẹ̀ pé òjijì ni ilẹ̀ ọba ìsìn èké yìí máa pa run. Ṣé o ti wá rí ìdí tí kò fi yẹ kó o lọ́wọ́ sí ohunkóhun tó bá ti jẹ mọ́ Bábílónì Ńlá? Jèhófà Ọlọ́run fẹ́ kó o “jáde kúrò nínú rẹ̀” kíákíá kó tó pẹ́ jù.—Ka Ìṣípayá 18:4, 8..

A man is welcomed into a happy group of Jehovah’s Witnesses from many nations



Tó o bá dara pọ̀ mọ́ àwọn èèyàn Jèhófà láti sin Jèhófà, ìbùkún tí wàá rí á pọ̀ fíìfíì ju ohun tó ṣeé ṣe kó o pàdánù lọ



19. Ìbùkún wo ló máa jẹ́ tìẹ tó o bá sin Jèhófà?



 19 Àwọn kan lè sọ pé àwọn ò ní bá ọ kẹ́gbẹ́ mọ́ nítorí pé o pinnu pé o kò ní ṣe ìsìn èké mọ́. Ṣùgbọ́n tó o bá dara pọ̀ mọ́ àwọn èèyàn Jèhófà láti sin Jèhófà, ìbùkún tí wàá rí á pọ̀ gan-an ju ohun tó ṣeé ṣe kó o pàdánù lọ. Bíi tàwọn ọmọ ẹ̀yìn Jésù àkọ́kọ́bẹ̀rẹ̀ tí wọ́n fi gbogbo ohun tí wọ́n ní sílẹ̀ kí wọ́n lè tẹ̀ lé Jésù, ìwọ náà yóò ní àìmọye àwọn arákùnrin àti arábìnrin nípa tẹ̀mí. Wàá di ara ẹgbẹ́ ará kan tó kárí ayé, àwọn tó máa fi ojúlówó ìfẹ́ hàn sí ọ. Ẹgbẹ́ ará yìí tóbi gan-an, ọ̀kẹ́ àìmọye àwọn Kristẹni tòótọ́ ló sì wà nínú rẹ̀. Wàá sì ní ìrètí àgbàyanu láti wà láàyè títí láé “nínú ètò àwọn nǹkan tí ń bọ̀.” (Ka Máàkù 10:28-30) Ta ló sì mọ̀, bóyá tó bá yá, àwọn tó pa ọ́ tì nítorí àwọn ohun tó o gbà gbọ́ yóò fẹ́ láti mọ ohun tí Bíbélì fi kọ́ni kí wọ́n sì di olùjọsìn Jèhófà.



20. Kí ló ń dúró de àwọn tó bá ṣe ìsìn tòótọ́ ní ọjọ́ iwájú?



20 Bíbélì fi kọ́ni pé láìpẹ́, Ọlọ́run yóò fòpin sí ètò rúdurùdu Sátánì tó wà lórí ilẹ̀ ayé báyìí yóò sì fi ayé tuntun òdodo tí Ìjọba Ọlọ́run yóò ṣàkóso lé lórí rọ́pò rẹ̀. (2 Pétérù 3:9, 13) Ayé yẹn á mà dùn o! Kó o sì wá wò ó, ìsìn kan ṣoṣo péré ni yóò wà nínú ayé tuntun òdodo yẹn, ìsìn tòótọ́ ni ìsìn kan ṣoṣo ọ̀hún yóò sì jẹ́. Nítorí náà, ǹjẹ́ kì í ṣe ìwà ọgbọ́n ni, pé kó o ṣe àwọn ohun tó pọn dandan kó o lè dara pọ̀ mọ́ àwọn tó ń ṣe ìsìn tòótọ́ ní báyìí?






ORÍ KẸRÌNDÍNLÓGÚN

Fi Hàn Pé Ìsìn Tòótọ́ Lo Fẹ́ Ṣe



    Kí ni Bíbélì sọ nípa lílo ère nínú ìjọsìn àti jíjọ́sìn àwọn baba ńlá?



    Ojú wo làwọn Kristẹni fi ń wo àwọn ayẹyẹ ìsìn?



    Báwo lo ṣe lè ṣàlàyé àwọn ohun tó o gbà gbọ́ fáwọn ẹlòmíràn lọ́nà tí kò ní bí wọn nínú?



1, 2. Ìbéèrè wo lo gbọ́dọ̀ bi ara rẹ̀ lẹ́yìn tó o bá fi ìsìn èké sílẹ̀, kí sì nìdí tó o fi rò pé ó ṣe pàtàkì kó o bi ara rẹ ní ìbéèrè náà?



KÁ SỌ pé ṣe lo kàn dédé rí i tí òórùn burúkú kan ba gbogbo àdúgbò tó ò ń gbé jẹ́. Olubi ẹ̀dá kan ló wá da nǹkan ẹlẹ́gbin tí òórùn rẹ̀ lè gbẹ̀mí ẹni sádùúgbò náà, ẹ̀mí tìẹ náà sì wà nínú ewu. Kí ni wàá ṣe? Ó dájú pé ńṣe ni wàá kó kúrò níbẹ̀ tó bá ṣeé ṣe. Ṣùgbọ́n lẹ́yìn tó o bá ti kó kúrò níbẹ̀, ó yẹ kó o bi ara rẹ pé: ‘Ǹjẹ́ òórùn yẹn ò ti ṣàkóbá fún ara mi?’



2 Bí ọ̀ràn ìsìn èké ṣe rí nìyẹn o. Bíbélì fi kọ́ni pé ẹ̀kọ́ èké àti àwọn àṣà tí kò mọ́ ti ba ìsìn èké jẹ́. (2 Kọ́ríńtì 6:17) Ìdí nìyẹn tó fi ṣe pàtàkì pé kó o kúrò nínú “Bábílónì Ńlá,” tí í ṣe ilẹ̀ ọba ìsìn èké àgbáyé. (Ìṣípayá 18:2, 4) Ṣé o ti kúrò níbẹ̀? O káre tó o bá ti kúrò níbẹ̀. Àmọ́, kì í wá ṣe pé kó o kàn fi ìsìn èké sílẹ̀ nìkan ni o. Lẹ́yìn tó o bá ti kúrò níbẹ̀, o gbọ́dọ̀ bi ara rẹ pé: ‘Ǹjẹ́ mo ṣì ń ṣe àwọn nǹkan kan tí wọ́n ń ṣe nínú ìsìn èké?’ Gbé àpẹẹrẹ díẹ̀ yẹ̀ wò.

JÍJỌ́SÌN ÈRE ÀTÀWỌN BABA ŃLÁ



3. (a) Kí ni Bíbélì sọ nípa lílo ère, kí sì nìdí tó fi lè ṣòro fáwọn kan láti ka ère sí ohun tí Ọlọ́run kà á sí? (b) Kí ló yẹ kó o ṣe sí ohunkóhun tó o bá ní tó jẹ mọ́ ìsìn èké?



3 Ó ti pẹ́ táwọn kan ti ní ère àti ojúbọ nínú ilé wọn. Àbí  ìwọ náà ní ère àti ojúbọ nínú ilé rẹ? Tó o bá ní, bóyá o ò mọ̀ pé kò tọ̀nà kéèyàn máa lo ère tàbí kó máa dúró ní ojúbọ láti gbàdúrà sí Ọlọ́run. Ó lè jẹ́ pé ohun tó ò ń rò ni pé kò sí béèyàn ṣe lè gbàdúrà sí Ọlọ́run láìrí nǹkan kan. Ó tiẹ̀ ṣeé ṣe kó o nífẹ̀ẹ́ sí àwọn nǹkan tó wà ní ojúbọ náà gidigidi. Ṣùgbọ́n, Ọlọ́run fúnra rẹ̀ ló máa sọ bá a ṣe gbọ́dọ̀ máa jọ́sìn òun. A sì rí i kà nínú Bíbélì pé Ọlọ́run ò fẹ́ ká máa lo ère. (Ka Ẹ́kísódù 20:4, 5; Sáàmù 115:4-8; Aísáyà 42:8; 1 Jòhánù 5:21) Nítorí náà, fi hàn pé ìsìn tòótọ́ lo fẹ́ ṣe nípa kíkó gbogbo ohun tó o bá ní tó jẹ mọ́ ìsìn èké dà nù, nítorí ohun tí a kì í jẹ, a kì í fi runmú. Rí i dájú pé ohun tí Ọlọ́run ka irú àwọn ohun bẹ́ẹ̀ sí ni ìwọ náà kà wọ́n sí, ìyẹn ni pé, wọ́n jẹ́ ohun “ìṣe-họ́ọ̀-sí.”—Diutarónómì 27:15.



4. (a) Báwo la ṣe mọ̀ pé kò sí àǹfààní kankan tó wà nínú kéèyàn máa jọ́sìn àwọn baba ńlá? (b) Kí nìdí tí Jèhófà fi pàṣẹ fáwọn èèyàn rẹ̀ pé wọn ò gbọ́dọ̀ lọ́wọ́ sí ìbẹ́mìílò èyíkéyìí?



4 Àṣà jíjọ́sìn àwọn baba ńlá náà tún wọ́pọ̀ nínú ọ̀pọ̀ ìsìn èké. Káwọn kan tó kẹ́kọ̀ọ́ Bíbélì, ìgbàgbọ́ wọn ni pé àwọn  òkú ṣì mọ nǹkan. Wọ́n rò pé ibùgbé àwọn ẹni ẹ̀mí làwọn òkú wà. Wọ́n tún rò pé àwọn òkú lè ran àwọn tó wà láàyè lọ́wọ́ tàbí kí wọ́n ṣe wọ́n léṣe. Bóyá ìwọ náà tiẹ̀ máa ń ṣe gbogbo ohun tó o lè ṣe láti tu àwọn baba ńlá tí wọ́n ti kú lójú. Ṣùgbọ́n bó o ṣe kẹ́kọ̀ọ́ rẹ̀ ní Orí Kẹfà, àwọn òkú kò sí níbì kankan, wọn kò sì mọ nǹkan kan. Nítorí náà, kò sí àǹfààní téèyàn lè rí tó bá ń gbìyànjú láti bá wọn sọ̀rọ̀. Tẹ́nì kan bá sì wá gbọ́ nǹkan kan tó dà bí ẹni pé èèyàn rẹ̀ kan tó ti kú ló sọ ọ́, àwọn ẹ̀mí èṣù gan-an ló sọ nǹkan ọ̀hún. Ìdí nìyẹn tí Jèhófà fi pàṣẹ fáwọn ọmọ Ísírẹ́lì pé wọn kò gbọ́dọ̀ gbìyànjú láti bá òkú sọ̀rọ̀, wọn kò sì gbọ́dọ̀ lọ́wọ́ sí ìbẹ́mìílò èyíkéyìí.—Ka Diutarónómì 18:10-12.

Forms of image and ancestor worship practiced around the world



5. Tó bá jẹ́ pé wọ́n ń lo ère nínú ìsìn tó ò ń ṣe tẹ́lẹ̀ tí wọ́n sì máa ń jọ́sìn àwọn baba ńlá, kí lo lè ṣe?



5 Tó bá jẹ́ pé wọ́n ń lo ère nínú ìsìn tó ò ń ṣe tẹ́lẹ̀ tí wọ́n sì máa ń jọ́sìn àwọn baba ńlá, kí lo lè ṣe? Ka àwọn ẹsẹ Bíbélì tó sọ irú ojú tí Ọlọ́run fi ń wo àwọn nǹkan wọ̀nyí kó o sì ronú lórí àwọn ẹsẹ Bíbélì náà. Máa gbàdúrà sí Jèhófà lójoojúmọ́ pé ìsìn tòótọ́ lo fẹ́ ṣe, kó o sì bẹ̀ ẹ́ pé kó ràn ọ́ lọ́wọ́ kí ìrònú rẹ lè bá tiẹ̀ mu.—Aísáyà 55:9.

ÀWỌN KRISTẸNI ÀKỌ́KỌ́BẸ̀RẸ̀ KÒ ṢAYẸYẸ KÉRÉSÌMESÌ



6, 7. (a) Kí ni wọ́n sọ pé wọ́n ń fi Kérésìmesì rántí, ṣé àwọn ọmọ ẹ̀yìn Jésù ọ̀rúndún kìíní sì ṣayẹyẹ yìí? (b) Nígbà ayé àwọn ọmọ ẹ̀yìn Jésù àkọ́kọ́bẹ̀rẹ̀, inú ìsìn wo ni wọ́n ti ń ṣayẹyẹ ọjọ́ ìbí?



6 Ìsìn èké lè ba ìjọsìn téèyàn ń ṣe jẹ́ o, ìyẹn téèyàn bá ń ṣe àwọn ayẹyẹ tó gbajúmọ̀. Bí àpẹẹrẹ, wo Kérésìmesì. Wọ́n sọ pé ọjọ́ ìbí Jésù Kristi ni wọ́n ń fi ayẹyẹ Kérésìmesì rántí, ó sì fẹ́rẹ̀ẹ́ lè jẹ́ pé gbogbo àwọn ìsìn táwọn tó pe ara wọn ní Kristẹni ń ṣe ló ń ṣe ayẹyẹ yìí. Ṣùgbọ́n kò sí ẹ̀rí pé àwọn ọmọ ẹ̀yìn Jésù ní ọ̀rúndún kìíní ṣe irú ayẹyẹ bẹ́ẹ̀. Ìwé kan tí àkọlé rẹ̀ jẹ́ Sacred Origins of Profound Things sọ pé: “Látìgbà tí wọ́n ti bí Kristi títí di ọgọ́rùn-ún méjì ọdún lẹ́yìn náà, kò  sẹ́ni tó mọ ìgbà tí wọ́n bí i, àwọn tó tiẹ̀ sì fẹ́ mọ ìgbà tí wọ́n bí i gan-an kò tó nǹkan.”



7 Kódà ká sọ pé àwọn ọmọ ẹ̀yìn Jésù àkọ́kọ́bẹ̀rẹ̀ mọ ọjọ́ ìbí Jésù gan-an, wọn ò ní ṣayẹyẹ rẹ̀. Kí nìdí? Ìdí ni pé gẹ́gẹ́ bí ìwé gbédègbẹ́yọ̀ The World Book Encyclopedia ti sọ, ‘àṣà Kèfèrí làwọn Kristẹni àkọ́kọ́bẹ̀rẹ̀ ka ṣíṣayẹyẹ ọjọ́ ìbí sí.’ Àwọn alákòóso tí kì í ṣe olùjọsìn Jèhófà ló ṣayẹyẹ ọjọ́ ìbí méjì péré tí Bíbélì mẹ́nu kàn. (Jẹ́nẹ́sísì 40:20; Máàkù 6:21) Àwọn Kèfèrí tún máa ń ṣayẹyẹ ọjọ́ ìbí láti fi júbà àwọn ọlọ́run wọn. Bí àpẹẹrẹ, àwọn ará Róòmù máa ń ṣayẹyẹ ọjọ́ ìbí abo ọlọ́run tí wọ́n ń pè ní Diana ní May 24. Ọjọ́ tó tẹ̀ lé e ni wọ́n máa ń ṣe ọjọ́ ìbí ọlọ́run oòrùn tí wọ́n ń pè ní Apollo. Nítorí náà, ẹ̀sìn Kèfèrí ni a mọ ayẹyẹ ọjọ́ ìbí mọ́, kì í ṣe ẹ̀sìn Kristẹni.



8. Ṣàlàyé bí ayẹyẹ ọjọ́ ìbí ṣe pa pọ̀ mọ́ ìtàn èké.



8 Ìdí mìíràn wà táwọn Kristẹni ọ̀rúndún kìíní ò fi ní ṣayẹyẹ ọjọ́ ìbí Jésù ká tiẹ̀ sọ pé wọ́n mọ ọjọ́ ìbí rẹ̀. Ó ṣeé ṣe káwọn ọmọ ẹ̀yìn Jésù mọ̀ pé gbígba ìtàn èké gbọ́ ló mú káwọn èèyàn máa ṣe ayẹyẹ ọjọ́ ìbí. Bí àpẹẹrẹ, àwọn Gíríìkì àtàwọn ará Róòmù ayé ọjọ́un gbà gbọ́ pé ẹ̀mí kan máa ń lọ síbi ayẹyẹ ọjọ́ ìbí, wọ́n sì gbà pé ẹ̀mí náà ló máa ń dáàbò bo ẹni tó ń ṣọjọ́ ìbí náà ní gbogbo ọjọ́ ayé rẹ̀. Ìwé náà The Lore of Birthdays sọ pé: “Ẹ̀mí yìí yóò ní àjọṣepọ̀ àràmàǹdà pẹ̀lú ọlọ́run tí ọjọ́ ìbí rẹ̀ bọ́ sí ọjọ́ tí wọ́n bí ẹni tó ń ṣe ọjọ́ ìbí náà.” Ó dájú pé Jèhófà kò ní nífẹ̀ẹ́ sí ayẹyẹ èyíkéyìí tó máa pa Jésù pọ̀ mọ́ ìtàn èké. (Aísáyà 65:11, 12) Tó bá rí bẹ́ẹ̀, báwo ló ṣe wá di pé àwọn èèyàn tó pọ̀ tó bẹ́ẹ̀ ń ṣe Kérésìmesì?

IBI TÍ KÉRÉSÌMESÌ TI WÁ



9. Báwo ló ṣe di pé wọ́n mú December 25 gẹ́gẹ́ bí ọjọ́ tí wọ́n á máa ṣe ayẹyẹ ọjọ́ ìbí Jésù?



9 Ọgọ́rùn-ún ọdún mélòó kan kọjá lẹ́yìn tí Jésù kúrò lórí ilẹ̀ ayé káwọn èèyàn tó bẹ̀rẹ̀ sí í ṣayẹyẹ ọjọ́ ìbí rẹ̀ ní December 25. Àmọ́, oṣù December kọ́ ni wọ́n bí Jésù, nítorí ẹ̀rí fi  hàn pé oṣù October ni wọ́n bí i. * Kí wá nìdí tí wọ́n fi mú December 25 gẹ́gẹ́ bí ọjọ́ tí wọ́n bí i? Ó jọ pé àwọn kan tí wọ́n sọ pé Kristẹni làwọn nígbà tó yá ló “fẹ́ kí ọjọ́ náà bọ́ sí ọjọ́ àjọ̀dún táwọn Kèfèrí ará Róòmù fi ń ṣe ‘ọjọ́ ìbí oòrùn tẹ́nì kan ò lè ṣẹ́gun.’” (The New Encyclopædia Britannica) Ní ìgbà òtútù tó máa ń dà bí ẹni pé oòrùn kì í fi bẹ́ẹ̀ ràn, àwọn Kèfèrí máa ń bọ oòrùn, tí í ṣe orísun ìmọ́lẹ̀ àti ooru, kó lè padà wá láti ọ̀nà jíjìn tó lọ. December 25 yẹn gan-an ni wọ́n kà sí ọjọ́ tí oòrùn máa ń bẹ̀rẹ̀ ìpadàbọ̀ rẹ̀ láti ìrìn àjò tó lọ. Kí àwọn aṣáájú ìsìn lè sọ àwọn Kèfèrí di Kristẹni, wọ́n bẹ̀rẹ̀ sí ṣe ayẹyẹ yìí, wọ́n sì jẹ́ kó dà bíi pé ti ìsìn “Kristẹni” ni *



10. Kí nìdí táwọn kan kò fi ṣe Kérésìmesì ní ọ̀rúndún kẹtàdínlógún?



10 Ọjọ́ ti pẹ́ táwọn èèyàn ti mọ̀ pé inú ìjọsìn àwọn Kèfèrí ni Kérésìmesì ti wá. Ní ọ̀rúndún kẹtàdínlógún, wọ́n ṣòfin ní ilẹ̀ Gẹ̀ẹ́sì àti ní díẹ̀ lára àwọn ilẹ̀ òkèèrè tí orílẹ̀-èdè Amẹ́ríkà ń ṣàkóso pé ẹnikẹ́ni kò gbọ́dọ̀ ṣe Kérésìmesì mọ́ nítorí wọ́n mọ̀ pé inú Ìwé Mímọ́ kọ́ ló ti wá. Kódà, tẹ́nì kan bá kọ̀ tí kò lọ síbi iṣẹ́ ní ọjọ́ ọdún Kérésìmesì, onítọ̀hún yóò jẹ iyán rẹ̀ níṣu. Ṣùgbọ́n kò pẹ́ kò jìnnà tí àṣà àtijọ́ yìí fi tún padà di àṣà tó lókìkí, kódà wọ́n tún fi àwọn nǹkan mìíràn kún un. Ni Kérésìmesì bá tún padà di ayẹyẹ tí wọ́n ti ń filé pọntí fọ̀nà rokà ní ọ̀pọ̀ orílẹ̀-èdè di bá a ti ń sọ yìí. Ṣùgbọ́n  àwọn tó fẹ́ múnú Ọlọ́run dùn kì í ṣayẹyẹ Kérésìmesì àtàwọn ayẹyẹ mìíràn tí wọ́n mọ̀ pé ó wá látinú ìjọsìn àwọn Kèfèrí nítorí pé ti ìsìn èké ni. *

ǸJẸ́ Ó YẸ KÉÈYÀN KA IBI TÁWỌN AYẸYẸ TI WÁ SÍ NǸKAN BÀBÀRÀ?



11. Kí nìdí táwọn kan fi ń ṣe àwọn ayẹyẹ, àmọ́ kí ló yẹ kó ṣe pàtàkì jù lójú wa?



11 Àwọn kan gbà pé inú ìjọsìn àwọn Kèfèrí làwọn ayẹyẹ bíi Kérésìmesì ti wá, síbẹ̀, wọ́n ṣì lérò pé kò sóhun tó burú nínú kéèyàn máa ṣe wọ́n. Ó ṣe tán, ọ̀pọ̀ ni kì í ronú nípa ìsìn èké lákòókò ọdún wọ̀nyí. Àkókò tí àwọn ìdílé sì fi ń wà pa pọ̀ ni. Ṣé ojú tí ìwọ náà fi wò ó nìyẹn? Tó bá jẹ́ pé ojú tó o fi wò ó nìyẹn, a jẹ́ pé ìfẹ́ tó o ní fún ìdílé rẹ ló mú kó ṣòro fún ọ láti fi hàn pé ìsìn tòótọ́ lo fẹ́ ṣe. Mọ̀ dájú pé, Jèhófà, ẹni tó dá ìdílé sílẹ̀ fẹ́ kí àárín ìwọ àtàwọn ẹbí rẹ dán mọ́rán. (Éfésù 3:14, 15) Àmọ́, ọ̀nà tó ní ìtẹ́wọ́gbà Ọlọ́run lo yẹ kó o gbà mú kí okùn ìfẹ́ tó wà láàárín ìwọ àti àwọn ẹbí rẹ lágbára. Àpọ́sítélì Pọ́ọ̀lù kọ̀wé nípa ohun tó yẹ kó ṣe pàtàkì jù lójú wa, ó ní: “Ẹ máa bá a nìṣó ní wíwádìí ohun tí ó ṣe ìtẹ́wọ́gbà fún Olúwa dájú.”—Éfésù 5:10.

A dirty piece of candy in a gutter



Ṣé wàá fi súìtì tó o mú látinú gọ́tà sẹ́nu?



12. Ṣàpèjúwe ìdí tó fi yẹ ká yẹra fún àwọn àṣà àtàwọn ayẹyẹ tó wá láti ibi àìmọ́.



12 O lè máa wò ó pé àwọn ayẹyẹ tí wọ́n ń ṣe lónìí kò ní nǹkan kan ṣe pẹ̀lú ibi táwọn ayẹyẹ náà ti wá. Ǹjẹ́ ó yẹ kéèyàn ka ibi tí wọ́n ti wá sí nǹkan bàbàrà? Bẹ́ẹ̀ ni o! Wo àpèjúwe yìí ná: Ká sọ pé o rí dáyá, ìyẹn súìtì kan nínú gọ́tà tàbí ojú ọ̀gbàrá, ṣé wàá fi sẹ́nu? Ó dájú pé o ò ní fi sẹ́nu! Ìdí ni pé ibi ìdọ̀tí lo ti rí i. Bí ohun aládùn yẹn, àwọn ayẹyẹ lè jẹ́ ohun tó máa ń dùn mọ́ni lóòótọ́, àmọ́ má gbàgbé pé ibi àìmọ́ ni wọ́n ti wá. Ká bàa lè fi hàn pé ìsìn tòótọ́ la fẹ́ ṣe, a ní láti ní irú èrò tí wòlíì Aísáyà ní. Ó sọ fáwọn tó ń ṣe  ìsìn tòótọ́ pé: “Ẹ má fọwọ́ kan ohun àìmọ́ kankan.”—Aísáyà 52:11

FỌGBỌ́N BÁ ÀWỌN ẸLÒMÍRÀN LÒ



13. Àwọn ìṣòro wo lo lè ní tí o kò bá lọ́wọ́ sáwọn ayẹyẹ mọ́?



13 Ìṣòro lè dé nígbà tó o bá pinnu pé o ò ní ṣe àwọn ayẹyẹ. Bí àpẹẹrẹ, ó lè máa ya àwọn tẹ́ ẹ jọ ń ṣiṣẹ́ lẹ́nu pé o kì í bá wọn lọ́wọ́ sí àwọn ohun kan tí wọ́n máa ń ṣe nígbà ayẹyẹ. Kí ni wàá ṣe tẹ́nì kan bá fún ọ lẹ́bùn Kérésìmesì? Ǹjẹ́ ohun tó burú ni tó o bá gbà á? Bí ìgbàgbọ́ ọkọ rẹ tàbí ti aya rẹ bá yàtọ̀ sí tìẹ ńkọ́? Kí lo lè ṣe táwọn ọmọ rẹ kò fi ní rò pé àwọn ń pàdánù nítorí pé ẹ kì í ṣe àwọn ayẹyẹ?



14, 15. Kí lo lè ṣe tẹ́nì kan bá kí ọ kú ọdún tàbí tó bá fẹ́ fún ọ lẹ́bùn?



14 Ó gba ọgbọ́n láti lè mọ ohun tó yẹ kó o ṣe nígbà tó o bá dojú kọ irú àwọn ọ̀ràn wọ̀nyẹn. Bí ẹnì kan bá kí ọ kú ọdún, o kàn lè sọ fónítọ̀hún pé ó ṣeun. Ṣùgbọ́n tó bá jẹ́ pé ẹni tó ò ń rí déédéé tàbí tẹ́ ẹ jọ ń ṣiṣẹ́ lójoojúmọ́ ni ńkọ́? O lè túbọ̀ ṣàlàyé fún irú ẹni bẹ́ẹ̀. Àmọ́ ẹni yòówù kó jẹ́, ó ṣì gba ọgbọ́n. Bíbélì gbà wá nímọ̀ràn pé: “Ẹ jẹ́ kí àsọjáde yín máa fìgbà gbogbo jẹ́ pẹ̀lú oore ọ̀fẹ́, tí a fi iyọ̀ dùn, kí ẹ lè mọ bí ó ti yẹ kí ẹ fi ìdáhùn fún ẹnì kọ̀ọ̀kan.” (Kólósè 4:6) Rí i dájú pé o kò ṣàìbọ̀wọ̀ fún àwọn ẹlòmíràn. Kàkà bẹ́ẹ̀, ṣe ni kó o rọra fọgbọ́n ṣàlàyé ìgbàgbọ́ rẹ fún wọn. Jẹ́ kó yé wọn yékéyéké pé o ò lòdì sí ká fúnni lẹ́bùn tàbí ká kóra jọ, àmọ́ pé ìwọ kì í fẹ́ báwọn ṣe irú ohun tó jọ bẹ́ẹ̀ lákòókò ọdún.



15 Tẹ́nì kan bá fẹ́ fún ọ lẹ́bùn ńkọ́? Bọ́rọ̀ náà bá ṣe rí ló máa pinnu ohun tí wàá ṣe. Ẹni tó fẹ́ fún ọ lẹ́bùn náà lè sọ pé: “Mo mọ̀ pé o kì í ṣe ọdún tá à ń ṣe yìí. Ẹ̀bùn yìí kàn tọkàn mi wá ni.” O lè pinnu pé bọ́rọ̀ ṣe rí yìí, tó o bá gba ẹ̀bùn náà, o kò tíì lọ́wọ́ sí ayẹyẹ náà. Àmọ́ bí onítọ̀hún ò bá mọ àwọn ohun tó o gbà gbọ́, o lè sọ fún un pé o kì í ṣe ayẹyẹ tí wọ́n ń ṣe náà. Ìyẹn lè jẹ́ kó mọ ìdí tó fi jẹ́ pé bó tilẹ̀ jẹ́ pé o gba ẹ̀bùn ọ̀hún, ìwọ kì í fún èèyàn lẹ́bùn lákòókò náà. Àmọ́  ṣá o, tó bá hàn gbangba pé ohun tẹ́ni tó fẹ́ fún ọ lẹ́bùn náà fẹ́ fi hàn ni pé tó o bá rí ẹ̀bùn, wàá pa ohun tó o gbà gbọ́ tì nítorí àwọn nǹkan tara, kò ní bọ́gbọ́n mu kó o gbà á.

BÍ ÌGBÀGBỌ́ ÀWỌN ÌBÁTAN RẸ BÁ YÀTỌ̀ SÍ TÌẸ ŃKỌ́?



16. Báwo lo ṣe lè lo ọgbọ́n tó o ba ń yanjú àwọn ọ̀rọ̀ tó dá lórí ayẹyẹ?



16 Bí ìgbàgbọ́ àwọn ará ilé rẹ bá yàtọ̀ sí tìẹ ńkọ́? Ìyẹn náà gba ọgbọ́n o. Kò pọn dandan kó o máa bá àwọn ìbátan rẹ jiyàn lórí gbogbo ayẹyẹ tàbí àwọn nǹkan mìíràn tí wọ́n bá fẹ́ ṣe. Kàkà bẹ́ẹ̀, mọ̀ pé wọ́n lẹ́tọ̀ọ́ láti gba ohun tó wù wọ́n gbọ́, bó o ṣe fẹ́ káwọn náà mọ̀ pé o lẹ́tọ̀ọ́ láti gba ohun tó wù ọ́ gbọ́. (Ka Mátíù 7:12) Yàgò fún ohunkóhun tó máa mú ọ di ẹni tó lọ́wọ́ sí ayẹyẹ náà. Ṣùgbọ́n tó bá kan ti ìkórajọ tí kò jẹ mọ́ àwọn ayẹyẹ, má ṣe le koko jù. Ohun tí ẹ̀rí ọkàn rẹ kò fi ní máa dá ọ lẹ́bi ni kó o máa ṣe ní gbogbo ìgbà.—Ka 1 Tímótì 1:18, 19.



17. Báwo lo ṣe lè ran àwọn ọmọ rẹ lọ́wọ́ tí wọn kò fi ní máa rò pé wọ́n ń pàdánù nítorí pé wọ́n rí i táwọn mìíràn ń ṣayẹyẹ?



17 Kí lo lè ṣe táwọn ọmọ rẹ kò fi ní rò pé àwọn ń pàdánù nítorí pé ẹ kì í ṣe àwọn ayẹyẹ tí kò bá Ìwé Mímọ́ mu? Ìyẹn wà lọ́wọ́ ohun tó o bá ń ṣe láwọn àkókò mìíràn nínú ọdún. Àwọn òbí kan ti ya àwọn ìgbà kan sọ́tọ̀ tí wọ́n á máa fún àwọn ọmọ wọn lẹ́bùn. Lára àwọn ẹ̀bùn tó dára jù lọ tó o lè fún àwọn ọmọ rẹ ni kó o máa wáyè tó pọ̀ tó láti wà pẹ̀lú wọn kó o sì máa mójú tó wọn tìfẹ́tìfẹ́.

ṢE ÌSÌN TÒÓTỌ́

Scenes of a family preaching the good news, worshipping together at a Christian meeting, and exchanging gifts at a picnic



Ṣíṣe ìsìn tòótọ́ ló ń jẹ́ kéèyàn ní ojúlówó ayọ̀



18. Báwo ni lílọ sáwọn ìpàdé Kristẹni ṣe lè ràn ọ́ lọ́wọ́ láti fi hàn pé ìsìn tòótọ́ lo fẹ́ ṣe?



18 O gbọ́dọ̀ kúrò nínú ìsìn èké kó o sì fi hàn pé ìsìn tòótọ́ lo fẹ́ ṣe kó o bàa lè múnú Ọlọ́run dùn. Àwọn ọ̀nà wo lo lè gbà ṣe bẹ́ẹ̀? Bíbélì sọ pé: “Ẹ sì jẹ́ kí a gba ti ara wa rò lẹ́nì kìíní-kejì láti ru ara wa sókè sí ìfẹ́ àti sí àwọn iṣẹ́ àtàtà, kí a má  máa kọ ìpéjọpọ̀ ara wa sílẹ̀, bí àwọn kan ti ní àṣà náà, ṣùgbọ́n kí a máa fún ara wa ní ìṣírí lẹ́nì kìíní-kejì, pàápàá jù lọ bí ẹ ti rí i pé ọjọ́ náà ń sún mọ́lé.” (Hébérù 10:24, 25) Àwọn ìpàdé Kristẹni jẹ́ ibi aláyọ̀ tó o ti lè jọ́sìn Ọlọ́run lọ́nà tí Ọlọ́run tẹ́wọ́ gbà. (Sáàmù 22:22; 122:1) Láwọn ìpàdé bẹ́ẹ̀, àwọn Kristẹni olóòótọ́ máa ń ‘fún ara wọn ní ìṣírí.’—Róòmù 1:12.



19. Kí nìdí tó fi ṣe pàtàkì pé kó o sọ àwọn ohun tó o kọ́ látinú Bíbélì fáwọn ẹlòmíràn?



19 Ọ̀pọ̀ nǹkan lo ti mọ̀ bó o ti ń bá àwọn Ẹlẹ́rìí Jèhófà kẹ́kọ̀ọ́ Bíbélì. Ọ̀nà mìíràn tó o lè gbà fi hàn pé ìsìn tòótọ́ lo fẹ́ ṣe ni pé kó o máa sọ àwọn ohun tó o ti mọ̀ náà fáwọn ẹlòmíràn. Kò sí àní-àní pé ọ̀pọ̀ èèyàn ló ń “ń mí ìmí ẹ̀dùn, tí wọ́n sì ń kérora” nítorí ìwà búburú tó gba ayé kan. (Ìsíkíẹ́lì 9:4) Bóyá o tiẹ̀ mọ àwọn kan tó ń kérora nítorí ohun tó ń ṣẹlẹ̀ láyé. O ò ṣe kúkú sọ ìrètí tó o ní nípa ọjọ́ ọ̀la fún wọn, ìyẹn ìrètí tó wà nínú Bíbélì? Tó o bá ń bá àwọn Kristẹni tòótọ́ kẹ́gbẹ́, tó o sì ń sọ òtítọ́ tó o kọ́ nínú Bíbélì fáwọn ẹlòmíràn, wàá rí i pé díẹ̀díẹ̀ ni àwọn ohun kan tí wọ́n ń ṣe nínú ìsìn èké tí ọkàn rẹ ṣì ń fà sí máa lọ kúrò lọ́kàn rẹ pátápátá. Kó dá ọ lójú pé wàá láyọ̀, wàá sì rí ọ̀pọ̀ ìbùkún tó o bá ṣe ìsìn tòótọ́.—Málákì 3:10.





ORÍ KẸTÀDÍNLÓGÚN

Sún Mọ́ Ọlọ́run Nípasẹ̀ Àdúrà



    Kí nìdí tó fi yẹ ká máa gbàdúrà sí Ọlọ́run?



    Kí la gbọ́dọ̀ ṣe kí Ọlọ́run tó lè gbọ́ àdúrà wa?



    Báwo ni Ọlọ́run ṣe ń dáhùn àdúrà wa?



A woman praying under the starry heavens



“Ẹlẹ́dàá ọ̀run òun ayé” ń fẹ́ láti gbọ́ àdúrà wa



1, 2. Kí nìdí tó fi yẹ ká ka àdúrà sí àǹfààní ńlá, kí sì nìdí tá a fi ní láti mọ ohun tí Bíbélì fi kọni nípa rẹ̀?



ILẸ̀ ayé kéré jọjọ tá a bá fi wé ọ̀run tó lọ salalu. Kódà, gbogbo orílẹ̀-èdè ayé kò ju ẹ̀kán omi kan látinú korobá lọ lójú Ọlọ́run tó jẹ́ “Olùṣẹ̀dá ọ̀run àti ilẹ̀ ayé.” (Sáàmù 115:15; Aísáyà 40:15) Síbẹ̀, Bíbélì sọ pé: “Jèhófà ń bẹ nítòsí gbogbo àwọn tí ń ké pè é, nítòsí gbogbo àwọn tí ń ké pè é ní òótọ́. Ìfẹ́-ọkàn àwọn tí ó bẹ̀rù rẹ̀ ni òun yóò mú ṣẹ, igbe wọn fún ìrànlọ́wọ́ ni òun yóò sì gbọ́.” (Sáàmù 145:18, 19) Ìwọ tiẹ̀ ronú nípa ohun tí ìyẹn túmọ̀ sí ná! Òyígíyigì Ẹlẹ́dàá wà nítòsí wa yóò sì gbọ́ wa tá a bá “ké pè é ní òótọ́.” O ò rí i pé àǹfààní ńlá la ní láti sún mọ́ Ọlọ́run nípasẹ̀ àdúrà!



2 Àmọ́, tá a bá fẹ́ kí Ọlọ́run gbọ́ àdúrà wa, a gbọ́dọ̀ gbà á lọ́nà tó fẹ́. Báwo la ṣe lè gbàdúrà lọ́nà tí Ọlọ́run fẹ́ tá ò bá mọ ohun tí Bíbélì fi kọ́ni nípa àdúrà? Ó ṣe pàtàkì pé ká mọ ohun tí Ìwé Mímọ́ sọ nípa àdúrà, nítorí pé àdúrà ni yóò jẹ́ ká sún mọ́ Jèhófà.

KÍ NÌDÍ TÓ FI YẸ KÁ MÁA GBÀDÚRÀ SÍ JÈHÓFÀ?



3. Kí ni ìdí pàtàkì kan tó fi yẹ ká máa gbàdúrà sí Jèhófà?



3 Ìdí pàtàkì kan tó fi yẹ ká máa gbàdúrà sí Jèhófà ni pé, òun fúnra rẹ̀ ló ní ká máa gbàdúrà sí òun. Ọ̀rọ̀ rẹ̀ gbà wá  níyànjú pé: “Ẹ má ṣe máa ṣàníyàn nípa ohunkóhun, ṣùgbọ́n nínú ohun gbogbo nípasẹ̀ àdúrà àti ìrawọ́ ẹ̀bẹ̀ pa pọ̀ pẹ̀lú ìdúpẹ́ kí ẹ máa sọ àwọn ohun tí ẹ ń tọrọ di mímọ̀ fún Ọlọ́run; àlàáfíà Ọlọ́run tí ó ta gbogbo ìrònú yọ yóò sì máa ṣọ́ ọkàn-àyà yín àti agbára èrò orí yín nípasẹ̀ Kristi Jésù.” (Fílípì 4:6, 7) Ó dájú pé a ò ní fẹ́ kọ ètò onínúure tí Alákòóso Tó Gá Jù Lọ láyé àti lọ́run ṣe fún wa yìí!



4. Báwo ni gbígbàdúrà sí Jèhófà déédéé ṣe lè jẹ́ kí àjọṣe wa pẹ̀lú rẹ̀ lágbára?



4 Ìdí mìíràn tó fi yẹ ká máa gbàdúrà sí Jèhófà déédéé ni pé, ó jẹ́ ọ̀nà kan tá a fi lè jẹ́ kí àjọṣe wa pẹ̀lú rẹ̀ lágbára. Tó bá jẹ́ pé ojúlówó ọ̀rẹ́ làwọn kan ń bára wọn ṣe, tí kì í ṣe ọ̀rẹ́ dábẹ̀-n-yànkọ, kì í ṣe ìgbà tí wọ́n bá fẹ́ gba nǹkan lọ́wọ́ ara wọn nìkan ni wọn yóò máa bára wọn sọ̀rọ̀. Kàkà bẹ́ẹ̀, wọ́n á nífẹ̀ẹ́ ara wọn, bí wọ́n bá sì ṣe ń bá ara wọn sọ ohun tó wà lọ́kàn kálukú wọn ni okùn ọ̀rẹ́ wọn á túbọ̀ máa lágbára. Àjọṣe wa pẹ̀lú Jèhófà fi àwọn nǹkan kan jọ èyí. Nínú ìwé yìí, o ti kẹ́kọ̀ọ́ ọ̀pọ̀ ohun tí Bíbélì fi kọ́ni nípa Jèhófà, àwọn ànímọ́ rẹ̀ àtàwọn ohun tó ní lọ́kàn láti ṣe. O ti mọ̀ pé ẹni gidi ni. Àdúrà jẹ́ àǹfààní  tó o fi lè sọ ohun tó wà lọ́kàn rẹ fún Bàbá rẹ ọ̀run. Bó o bá ṣe ń ṣe bẹ́ẹ̀, wàá túbọ̀ máa sún mọ́ Jèhófà.—Jákọ́bù 4:8.

KÍ LA GBỌ́DỌ̀ ṢE KÍ ỌLỌ́RUN TÓ LÈ GBỌ́ ÀDÚRÀ WA?



5. Kí ló fi hàn pé gbogbo àdúrà kọ́ ni Jèhófà ń gbọ́?



5 Ǹjẹ́ gbogbo àdúrà ni Jèhófà ń gbọ́? Wo ohun tí Jèhófà sọ fún àwọn ọmọ Ísírẹ́lì ọlọ̀tẹ̀ nígbà ayé wòlíì Aísáyà. Ó ní: “Bí ẹ tilẹ̀ gba àdúrà púpọ̀, èmi kò ní fetí sílẹ̀; àní ọwọ́ yín kún fún ìtàjẹ̀sílẹ̀.” (Aísáyà 1:15) Ìyẹn fi hàn pé àwọn nǹkan kan wà tó jẹ́ pé tá a bá ń ṣe wọ́n, Ọlọ́run ò ní gbọ́ àdúrà wa. Nítorí náà, àwọn ohun kan wà tó pọn dandan kí Ọlọ́run tó lè gbọ́ àdúrà wa.



6. Kí ni ohun àkọ́kọ́ tí a gbọ́dọ̀ ní kí Ọlọ́run tó lè gbọ́ àdúrà wa, báwo la sì ṣe lè ní in?



6 Ohun àkọ́kọ́ tó pọn dandan ni pé ká ní ìgbàgbọ́. (Ka Máàkù 11:24) Àpọ́sítélì Pọ́ọ̀lù kọ̀wé pé: “Láìsí ìgbàgbọ́ kò ṣeé ṣe láti [wu Ọlọ́run] dáadáa, nítorí ẹni tí ó bá ń tọ Ọlọ́run wá gbọ́dọ̀ gbà gbọ́ pé ó ń bẹ àti pé òun ni olùsẹ̀san fún àwọn tí ń fi taratara wá a.” (Hébérù 11:6) Ṣùgbọ́n, tó bá jẹ́ pé gbogbo ohun tá a mọ̀ kò ju pé Ọlọ́run wà, tí a kò mọ̀ ju pé ó máa ń gbọ́ àdúrà àti pé ó ń dáhùn àdúrà, a ò tíì ní ojúlówó ìgbàgbọ́ o. Ìṣe wa ló máa fi hàn bóyá a ní ojúlówó ìgbàgbọ́ tàbí a kò ní. A gbọ́dọ̀ fi hàn kedere nínú àwọn ohun tá à ń ṣe lójoojúmọ́ pé a ní ìgbàgbọ́.—Jákọ́bù 2:26.



7. (a) Kí nìdí tó fi yẹ ká bọ̀wọ̀ fún Jèhófà nígbà tá a bá ń bá a sọ̀rọ̀ nípasẹ̀ àdúrà? (b) Báwo la ṣe lè fi ìrẹ̀lẹ̀ àti òtítọ́ inú gbàdúrà sí Ọlọ́run?



7 Jèhófà tún fẹ́ kéèyàn fi ìrẹ̀lẹ̀ àti òtítọ́ inú gbàdúrà. Àbí kò yẹ ká rẹ ara wa sílẹ̀ tá a bá ń bá Jèhófà sọ̀rọ̀? Táwọn èèyàn bá láǹfààní láti bá ọba ìlú tàbí ààrẹ orílẹ̀-èdè sọ̀rọ̀, tọ̀wọ̀tọ̀wọ̀ ni wọ́n máa ń sọ ọ́, nítorí wọ́n mọ̀ pé ipò gíga ló wà. O ò rí i pé ó yẹ ká bu ọ̀wọ̀ tó pọ̀ jùyẹn lọ ní  ìlọ́po ìlọ́po fún Jèhófà nígbà tá a bá ń gbàdúrà! (Sáàmù 138:6) Ó ṣe tán, òun ni “Ọlọ́run Olódùmarè.” (Jẹ́nẹ́sísì 17:1) Ó yẹ kí ọ̀nà tá à ń gbà gbàdúrà sí Ọlọ́run fi hàn pé a gbà tìrẹ̀lẹ̀tìrẹ̀lẹ̀ pé, ó jù wá lọ fíìfíì. Irú ìrẹ̀lẹ̀ bẹ́ẹ̀ yóò mú ká máa fi òtítọ́ inú gbàdúrà látọkàn wá, a ò sì ní máa sọ ohun kan náà lásọtúnsọ ní gbogbo ìgbà.—Mátíù 6:7, 8.



8. Báwo la ṣe lè ṣe ohun tó bá àdúrà tá à ń gbà mu?



8 Ohun mìíràn tó pọn dandan kí Ọlọ́run tó lè gbọ́ àdúrà wa ni pé ká máa ṣe ohun tó bá àdúrà tá à ń gbà mu. Jèhófà retí pé ká sa gbogbo ipá wa láti ṣiṣẹ́ lórí ohun tá a fàdúrà béèrè. Bí àpẹẹrẹ, tá a bá gbàdúrà pé, “Fún wa lónìí oúnjẹ wa fún ọjọ́ òní,” a ò gbọ́dọ̀ fọwọ́ hẹ iṣẹ́ yòówù tá a bá ń ṣe; àṣekára la gbọ́dọ̀ ṣe é. (Mátíù 6:11; 2 Tẹsalóníkà 3:10) Tá a bá gbàdúrà pé kí Ọlọ́run ràn wá lọ́wọ́ ká lè borí kùdìẹ̀-kudiẹ kan, a gbọ́dọ̀ yẹra fún ohunkóhun tàbí ipòkípò tó lè dán wa wò láti hùwàkiwà. (Kólósè 3:5) Ní báyìí, a ti mọ àwọn ohun tá a gbọ́dọ̀ ṣe kí Ọlọ́run tó lè gbọ́ àdúrà wa. Síbẹ̀, ó ṣì kù àwọn ìbéèrè kan lórí ọ̀rọ̀ àdúrà tó yẹ ká rí ìdáhùn sí.

ÌDÁHÙN SÁWỌN ÌBÉÈRÈ KAN NÍPA ÀDÚRÀ



9. Ta la gbọ́dọ̀ gbàdúrà sí, nípasẹ̀ ta sì ni?



9 Ta ló yẹ ká gbàdúrà sí? “Baba wa tí ń bẹ ní ọ̀run” ni Jésù kọ́ àwọn ọmọ ẹ̀yìn rẹ̀ pé kí wọ́n máa gbàdúrà sí. (Mátíù 6:9) Nítorí náà, Jèhófà Ọlọ́run nìkan la gbọ́dọ̀ máa gbàdúrà sí. Ṣùgbọ́n Jèhófà fẹ́ ká mọ ipò tí Jésù Kristi, Ọmọ bíbí rẹ̀ kan ṣoṣo wà. A kẹ́kọ̀ọ́ ní Orí Karùn-ún pé Ọlọ́run rán Jésù wá sórí ilẹ̀ ayé láti rà wá pa dà lọ́wọ́ ẹ̀ṣẹ̀ àti ikú. (Jòhánù 3:16; Róòmù 5:12) Òun ni Àlùfáà Àgbà àti Onídàájọ́ tí Ọlọ́run yàn. (Jòhánù 5:22; Hébérù 6:20) Abájọ tí Ìwé Mímọ́ fi sọ pé nípasẹ̀ Jésù ni ká máa gbàdúrà sí Ọlọ́run. Ohun tí Jésù fúnra rẹ̀ sì sọ ni pé: “Èmi ni ọ̀nà àti òtítọ́ àti ìyè. Kò sí ẹni tí ń wá sọ́dọ̀  Baba bí kò ṣe nípasẹ̀ mi.” (Jòhánù 14:6) Kí Ọlọ́run tó lè gbọ́ àdúrà wa, òun nìkan ṣoṣo la gbọ́dọ̀ gbà á sí nípasẹ̀ Ọmọ rẹ̀.



10. Kí nìdí tí kò fi pọn dandan ká wà ní ipò kan pàtó nígbà tá a bá ń gbàdúrà?



10 Ǹjẹ́ dandan ni kéèyàn kúnlẹ̀ tàbí kó dúró tàbí kó wà ní ipò mìíràn kan pàtó nígbà tó bá ń gbàdúrà? Rárá o. Jèhófà ò fi dandan lé e pé a gbọ́dọ̀ wà ní ipò kan pàtó tá a bá ń gbàdúrà. Bíbélì fi kọ́ni pé oríṣiríṣi ipò lèèyàn lè wà nígbà tó bá ń gbàdúrà. Èèyàn lè jókòó, ó lè tẹrí ba, ó lè kúnlẹ̀, ó sì lè dúró. (1 Kíróníkà 17:16; Nehemáyà 8:6; Dáníẹ́lì 6:10; Máàkù 11:25) Pé a jókòó, a tẹrí ba, a kúnlẹ̀ tàbí a dúró kọ́ ló ṣe pàtàkì, ohun tó ṣe pàtàkì ni pé kéèyàn fi ọkàn tó dára gbàdúrà. Kódà, lẹ́nu ìgbòkègbodò wa ojoojúmọ́ pàápàá tàbí nígbà tí nǹkan pàjáwìrì bá ṣẹlẹ̀, a lè gbàdúrà àgbàsínú níbikíbi tá a bá wà. Jèhófà yóò gbọ́ irú àdúrà bẹ́ẹ̀ bó tilẹ̀ jẹ́ pé àwọn tó wà nítòsí lè má mọ̀ pé à ń gbàdúrà.—Nehemáyà 2:1-6.



11. Àwọn ọ̀ràn ara wa wo la lè gbàdúrà nípa rẹ̀?



11 Kí la lè gbàdúrà nípa rẹ̀? Bíbélì ní: “Ohun yòówù tí ì báà jẹ́ tí a bá béèrè ní ìbámu pẹ̀lú ìfẹ́ rẹ̀, ó [ìyẹn Jèhófà] ń gbọ́ tiwa.” (1 Jòhánù 5:14) Nítorí náà, a lè gbàdúrà nípa ohunkóhun tó bá bá ohun tí Ọlọ́run fẹ́ mu. Ǹjẹ́ Ọlọ́run fẹ́ ká máa gbàdúrà nípa àwọn nǹkan tó jẹ́ tara wa? Bẹ́ẹ̀ ni, ó fẹ́ bẹ́ẹ̀! Téèyàn bá ń gbàdúrà sí Jèhófà, ńṣe ló dà bí kó máa bá ọ̀rẹ́ kòríkòsùn sọ̀rọ̀. Kò yẹ ká fọ̀rọ̀ sábẹ́ ahọ́n sọ, ńṣe ló yẹ ‘ká tú ọkàn wa jáde’ sí Ọlọ́run. (Sáàmù 62:8) Kò burú tá a bá ní kí Ọlọ́run fún wa ní ẹ̀mí mímọ́, nítorí pé ẹ̀mí mímọ́ ni yóò ràn wá lọ́wọ́ ká lè ṣe ohun tó tọ́. (Lúùkù 11:13) A lè ní kí Ọlọ́run tọ́ wa sọ́nà ká lè ṣe ìpinnu tó mọ́gbọ́n dání. A tún lè ní kó fún wa lágbára ká lè fara da àwọn ìṣòro wa. (Jákọ́bù 1:5) Tá a bá dẹ́ṣẹ̀, a ní láti tọrọ ìdáríjì ní ọlá ẹbọ Kristi. (Éfésù 1: 3, 7) Ṣùgbọ́n ọ̀rọ̀ ara wa nìkan kọ́ ló yẹ ká máa gbàdúrà nípa rẹ̀ o. Ó yẹ ká máa mẹ́nu kan àwọn ẹlòmíràn tá a bá ń gbàdúrà, ìyẹn àwọn ẹbí wa àtàwọn olùjọsìn ẹlẹgbẹ́ wa.—Ìṣe 12:5; Kólósè 4:12.



12. Báwo la ṣe lè fi àwọn ohun tó kan Bàbá wa ọ̀run ṣáájú nínú àdúrà wa?



12 Àwọn ohun tó kan Jèhófà ló yẹ ká fi ṣáájú nígbà tá a bá ń gbàdúrà. Dájúdájú, ó yẹ ká máa dúpẹ́ lọ́wọ́ rẹ̀ nítorí gbogbo ohun rere tó ń ṣe fún wa. (1 Kíróníkà 29:10-13) Nínú àdúrà àfiṣàpẹẹrẹ tó wà nínú Mátíù 6:9-13, Jésù kọ́ wa pé ká máa gbàdúrà pé kí orúkọ Ọlọ́run di èyí tá a sọ di mímọ́, ìyẹn ni pé kó di ohun táwọn èèyàn mọ̀ sí ohun mímọ́. (Ka.) Ohun tí Jésù mẹ́nu kàn tẹ̀ lé e ni pé kí Ìjọba Ọlọ́run dé, kí ìfẹ́ rẹ̀ sì di èyí tá à ń ṣe lórí ilẹ̀ ayé bíi ti ọ̀run. Ìgbà tó sọ àwọn ohun pàtàkì wọ̀nyí tó kan Jèhófà tán ló tó ṣẹ̀ṣẹ̀ mẹ́nu kan àwọn ohun tó jẹ́ tara ẹni. Táwa náà bá fi Ọlọ́run sí ipò tó ṣe pàtàkì jù nínú àdúrà wa, a óò fi hàn pé ọ̀ràn ara wa nìkan kọ́ ló jẹ́ wa lógún.



13. Kí ni Bíbélì ò sọ nípa àdúrà wa?



13 Báwo ló ṣe yẹ kí àdúrà wa gùn tó? Bíbélì ò sọ bí àdúrà tá a dá nìkan gbà tàbí èyí tẹ́nì kan gbà láwùjọ ṣe gbọ́dọ̀ gùn tó. Àdúrà tá a bá gbà nígbà tá a fẹ́ jẹun lè ṣe ṣókí, ó sì lè gùn nígbà tá a bá ń dá nìkan gbàdúrà, tá à ń sọ gbogbo ohun tó ń jẹ wá lọ́kàn fún Jèhófà. (1 Sámúẹ́lì 1:12, 15) Àmọ́, Jésù bẹnu àtẹ́ lu àwọn tó jẹ́ olódodo lójú ara wọn, tí wọ́n máa ń gba àdúrà gígùn níbi táwọn èèyàn ti lè rí wọn. (Lúùkù 20:46, 47) Jèhófà ò nífẹ̀ẹ́ sírú àdúrà yẹn. Ohun tó ṣe pàtàkì ni pé kí àdúrà tá a bá gbà wá látinú ọkàn wa. Nípa bẹ́ẹ̀, ohun tó máa pinnu bí àdúrà wa yóò ṣe gùn tó ni irú ibi tá a bá wà àti ohun tá a nílò.

People praying in a variety of situations



Kò sígbà tí Ọlọ́run ò lè gbọ́ àdúrà rẹ



14. Kí ni ìyànjú tí Bíbélì gbà wá pé ká máa “gbàdúrà nígbà gbogbo” túmọ̀ sí, kí sì nìdí tíyẹn fi múnú wa dùn?



14 Báwo ló ṣe yẹ ká máa gbàdúrà lemọ́lemọ́ tó? Bíbélì  gbà wá níyànjú pé ká máa “gbàdúrà nígbà gbogbo,” ká máa “ní ìforítì nínú àdúrà,” ká sì máa “gbàdúrà láìdabọ̀.” (Mátíù 26:41; Róòmù 12:12; 1 Tẹsalóníkà 5:17) Èyí ò wá túmọ̀ sí pé ká máa gbàdúrà sí Jèhófà ní gbogbo ìṣẹ́jú àáyá o. Kàkà bẹ́ẹ̀, ńṣe ni Bíbélì ń rọ̀ wá pé ká máa gbàdúrà déédéé, ìyẹn ni pé ká máa dúpẹ́ lọ́wọ́ Jèhófà nígbà gbogbo nítorí àwọn ohun rere tó ń ṣe fún wa. Bákan náà, ká máa sọ fún un pé kó tọ́ wa sọ́nà, kó sì fún wa lágbára. Ǹjẹ́ inú wa ò dùn pé Jèhófà ò sọ pé ó ní bí àdúrà wa ṣe gbọ́dọ̀ gùn tó tàbí pé ó ní bá a ṣe gbọ́dọ̀ gbàdúrà lemọ́lemọ́ tó? Tó bá jẹ́ pé lóòótọ́ la mọyì àǹfààní tá a ní láti máa gbàdúrà, a óò máa wáyè nígbà gbogbo láti gbàdúrà sí Bàbá wa ọ̀run.



15. Kí nìdí tó fi yẹ ká ṣe “Àmín” níparí àdúrà tá a bá dá nìkan gbà àtèyí tẹ́nì kan bá gbà láwùjọ?



15 Kí nìdí tó fi yẹ ká máa ṣe “Àmín” ní ìparí àdúrà? “Àmín” túmọ̀ sí “bẹ́ẹ̀ ni kó rí.” Àwọn àpẹẹrẹ tó wà nínú Ìwé Mímọ́ fi hàn pé ó yẹ ká ṣe “Àmín” ní ìparí àdúrà tá a bá dá gbà àtèyí tẹ́nì kan bá gbà láwùjọ. (1 Kíróníkà 16:36; Sáàmù 41:13) Tá a bá ṣe “Àmín” níparí àdúrà tá a gbà fúnra wa, ńṣe là ń fi hàn pé òtítọ́ inú la fi gba àdúrà náà. Tá a bá sì ṣe “Àmín” níparí àdúrà tẹ́nì kan gbà láwùjọ, yálà a ṣe é sínú tàbí a ṣe é síta, ohun tá à ń sọ ni pé a fara mọ́ ohun tí ẹni tó gbàdúrà náà sọ.—1 Kọ́ríńtì 14:16.

BÍ ỌLỌ́RUN ṢE Ń DÁHÙN ÀDÚRÀ WA



16. Ìgbẹ́kẹ̀lé wo la lè ní nípa àdúrà?



16 Ǹjẹ́ Jèhófà ń dáhùn àdúrà ní ti gidi? Bẹ́ẹ̀ ni o! A ní ìdí tó yè kooro láti ní ìgbẹ́kẹ̀lé pé Jèhófà tó jẹ́ “Olùgbọ́ àdúrà” máa ń dáhùn àdúrà tí ọ̀kẹ́ àìmọye èèyàn ń fòtítọ́ inú gbà. (Sáàmù 65:2) Oríṣiríṣi ọ̀nà ni Jèhófà lè gbà dáhùn àdúrà wa.



17. Kí nìdí tá a fi lè sọ pé Ọlọ́run máa ń lo àwọn ìránṣẹ́ rẹ̀ tó wà lórí ilẹ̀ ayé àtàwọn áńgẹ́lì láti dáhùn àdúrà?



 17 Jèhófà máa ń lo àwọn áńgẹ́lì rẹ̀ àtàwọn ìránṣẹ́ rẹ̀ tó wà lórí ilẹ̀ ayé láti dáhùn àdúrà. (Hébérù 1:13, 14) Àìmọye èèyàn ló jẹ́ pé, ìgbà tí wọ́n gbàdúrà sí Ọlọ́run pé kó ran àwọn lọ́wọ́ káwọn lè lóye Bíbélì ni kò pẹ́ táwọn ìránṣẹ́ Jèhófà fi lọ sọ́dọ̀ wọn. Irú àwọn ìrírí bẹ́ẹ̀ fẹ̀rí hàn pé àwọn áńgẹ́lì ló ń darí iṣẹ́ ìwàásù Ìjọba Ọlọ́run. (Ìṣípayá 14:6) Bákan náà, tá a bá gbàdúrà nípa ohun kan tá a nílò,  ó lè jẹ́ pé Kristẹni kan ni Jèhófà yóò lò láti ràn wá lọ́wọ́.—Òwe 12:25; Jákọ́bù 2:16.

A Christian couple assisting an elderly disabled friend



Jèhófà lè dáhùn àdúrà wa nípa gbígbé Kristẹni kan dìde láti ràn wá lọ́wọ́



18. Báwo ni Jèhófà ṣe ń lo ẹ̀mí mímọ́ rẹ̀ àti Ọ̀rọ̀ rẹ̀ láti fi dáhùn àdúrà àwọn ìránṣẹ́ rẹ̀?



18 Jèhófà Ọlọ́run tún máa ń lo ẹ̀mí mímọ́ rẹ̀ àti Bíbélì Ọ̀rọ̀ rẹ̀ láti dáhùn àdúrà táwọn ìránṣẹ́ rẹ̀ ń gbà. Tá a bá gbàdúrà pé kó ràn wá lọ́wọ́ ká lè fara da ìṣòro, ó lè fi ẹ̀mí mímọ́ rẹ̀ fún wa lágbára àti ìtọ́sọ́nà ká lè fara dà á. (2 Kọ́ríńtì 4:7) Ní ti àdúrà tá a máa ń gbà sí Jèhófà pé kó tọ́ wa sọ́nà, Bíbélì ló sábà máa ń lò láti fi dáhùn, nítorí pé Bíbélì ló fi ń tọ́ wa sọ́nà ká lè ṣe ìpinnu tó mọ́gbọ́n dání. A lè rí àwọn ẹsẹ Ìwé Mímọ́ tó lè ràn wá lọ́wọ́ nígbà tá a bá ń dá kẹ́kọ̀ọ́ Bíbélì tàbí tá a bá ń ka àwọn ìtẹ̀jáde táwọn Ẹlẹ́rìí Jèhófà ṣe, irú bí ìwé yìí. Ó sì lè jẹ́ pé ní ìpàdé ìjọ la ti máa gbọ́ ẹsẹ Ìwé Mímọ́ kan tó yẹ ká ronú lé lórí tàbí kí alàgbà kan sọ ohun kan tó lè ràn wá lọ́wọ́.—Gálátíà 6:1.



19. Tó bá dà bíi pé Ọlọ́run kò dáhùn àdúrà wa, kí ló yẹ ká rántí?



19 Tó bá dà bíi pé Jèhófà kò tètè dáhùn àdúrà wa, kò yẹ ká rò pé ńṣe ni kò lè dáhùn rẹ̀. Ohun tó yẹ ká rántí ni pé Jèhófà máa ń dáhùn àdúrà ní ìbámu pẹ̀lú ìfẹ́ rẹ̀ àti ní àkókó tó bá tọ́ lójú rẹ̀. Ó mọ ohun tá a nílò àti bó ṣe lè pèsè rẹ̀ fún wa ju bí àwa alára ti mọ̀ lọ. Lọ́pọ̀ ìgbà, ó máa ń jẹ́ ká ‘máa bá a nìṣó ní bíbéèrè, ká máa bá a nìṣó  ní wíwá kiri, ká sì máa bá a nìṣó ní kíkànkùn.’ (Lúùkù 11:5-10) Tá ò bá yé béèrè, Ọlọ́run á rí i pé a dìídì nílò ohun tá à ń béèrè ni, yóò sì tún fi hàn pé a ní ojúlówó ìgbàgbọ́. Kò mọ síbẹ̀ o, Jèhófà lè dáhùn àdúrà wa lọ́nà tí kò ní hàn sí wa pé ó ti dáhùn rẹ̀. Bí àpẹẹrẹ, tá a bá gbà gbàdúrà sí i nípa ìṣòro kan tá a ní, ó lè má fòpin sí ìṣòro ọ̀hún, àmọ́ ó lè jẹ́ agbára tá a nílò ká lè fara dà á ló máa fún wa.—Ka Fílípì 4:13.



20. Kí nìdí tó fi yẹ ká máa lo àǹfààní iyebíye tá a ní nípa gbígbàdúrà déédéé?



20 A mà dúpẹ́ o, pé Ẹlẹ́dàá gbogbo àgbáyé wà nítòsí gbogbo àwọn tó ń gbàdúrà sí i lọ́nà tó tọ́! (Ka Sáàmù 145:18) Ẹ jẹ́ ká máa lo àǹfààní iyebíye tá a ní yìí lẹ́kùn-únrẹ́rẹ́ nípa gbígbàdúrà déédéé. Tá a bá ń ṣe bẹ́ẹ̀, a óò sún mọ́ Jèhófà, Olùgbọ́ àdúrà.




ORÍ KEJÌDÍNLÓGÚN

Ìrìbọmi Ló Máa Fìdí Àjọṣe Rẹ Pẹ̀lú Ọlọ́run Múlẹ̀



    Báwo la ṣe ń ṣèrìbọmi fún Kristẹni?



    Àwọn ohun wo lo gbọ́dọ̀ ṣe kó o tó lè kúnjú ìwọ̀n láti ṣèrìbọmi?



    Báwo lẹnì kan ṣe lè ya ara rẹ̀ sí mímọ́ fún Ọlọ́run?



    Kí nìdí pàtàkì tó fi yẹ kó o ṣèrìbọmi?



1. Kí nìdí tí ará Etiópíà tó jẹ́ òṣìṣẹ́ láàfin fi sọ pé kí wọ́n ri òun bọmi?



“WÒ Ó! ìwọ́jọpọ̀ omi; kí ni ó dí mi lọ́wọ́ dídi ẹni tí a batisí?” Ará Etiópíà kan tó jẹ́ òṣìṣẹ́ láàfin ló béèrè ìbéèrè yẹn ní ọ̀rúndún kìíní lẹ́yìn tí Kristẹni kan tórúkọ rẹ̀ ń jẹ́ Fílípì fi yé e yékéyéké pé Jésù ni Mèsáyà tí Ọlọ́run ṣèlérí. Nítorí  pé ohun tí ará Etiópíà náà kọ́ nínú Bíbélì wọ̀ ọ́ lọ́kàn gidigidi, ó ṣiṣẹ́ lé nǹkan tó kọ́. Ó ní kí wọ́n ri òun bọmi!—Ìṣe 8:26-36.

Philip and the Ethiopian court official talking about baptism



2. Kí nìdí tó fi yẹ kó o ronú gidigidi nípa ìrìbọmi?



2 Tó bá jẹ́ pé o ti fara balẹ̀ kẹ́kọ̀ọ́ orí kìíní sí ìkẹtàdínlógún nínú ìwé yìí pẹ̀lú ọ̀kan lára àwọn Ẹlẹ́rìí Jèhófà, o ṣeé ṣe kó o rí i pé o ti kúnjú ìwọ̀n láti béèrè pé: ‘Kí ló ń dí mi lọ́wọ́ dídi ẹni tí a batisí?’ Bá a ti ń sọ̀rọ̀ yìí, o ti mọ̀ pé Bíbélì ṣèlérí ìyè àìnípẹ̀kun nínú Párádísè. (Lúùkù 23:43; Ìṣípayá 21:3, 4) O tún ti mọ òtítọ́ ipò táwọn òkú wà àti ìrètí àjíǹde. (Oníwàásù 9:5; Jòhánù 5:28, 29) Ó tiẹ̀ ṣeé ṣe kó o ti máa lọ sípàdé àwọn Ẹlẹ́rìí Jèhófà kó o sì ti rí i bí wọ́n ṣe ń ṣe ìsìn tòótọ́. (Jòhánù 13:35) Èyí tó wá ṣe pàtàkì jù ni pé, ó ṣeé ṣe kó o ti bẹ̀rẹ̀ sí bá Jèhófà Ọlọ́run dọ́rẹ̀ẹ́.



3. (a) Àṣẹ wo ni Jésù pa fáwọn ọmọ ẹ̀yìn rẹ̀? (b) Báwo ni wọ́n ṣe ń ṣe ìbatisí?



3 Báwo lo ṣe lè fi hàn pé o fẹ́ sín Ọlọ́run? Jésù sọ fún àwọn ọmọ ẹ̀yìn rẹ̀ pé: “Ẹ lọ, kí ẹ sì máa sọ àwọn ènìyàn gbogbo orílẹ̀-èdè di ọmọ ẹ̀yìn, ẹ máa batisí wọn.” (Mátíù 28:19) Jésù fúnra rẹ̀ fi àpẹẹrẹ lélẹ̀ nítorí pé òun náà ṣe ìbatisí. Kì í ṣe pé wọ́n wọ́n omi sí Jésù lára, bẹ́ẹ̀ sì ni wọn ò kàn da omi sí i lórí. (Mátíù 3:16) Inú ọ̀rọ̀ Gíríìkì tó túmọ̀ sí “rì bọ̀” ni ọ̀rọ̀ náà, “batisí” ti wá. Nítorí náà, ṣíṣe ìbatisí fún Kristẹni túmọ̀ sí rírì í bọ inú omi pátápátá.



4. Kí ni ìrìbọmi tó o bá ṣe yóò fi hàn?



4 Gbogbo àwọn tó bá fẹ́ bá Jèhófà dọ́rẹ̀ẹ́ ni wọ́n gbọ́dọ̀ ṣèrìbọmi. Ìrìbọmi ní yóò fi han gbogbo èèyàn pé o fẹ́ láti sin Ọlọ́run. Yóò fi hàn pé ó wù ọ́ láti ṣe ohun tí Jèhófà fẹ́. (Sáàmù 40:7, 8) Ṣùgbọ́n àwọn ohun kan wà tó o gbọ́dọ̀ ṣe kó o tó lè kúnjú ìwọ̀n láti ṣèrìbọmi.

 O GBỌ́DỌ̀ NÍ ÌMỌ̀ ÀTI ÌGBÀGBỌ́



5. (a) Kí lohun àkọ́kọ́ tó o gbọ́dọ̀ ṣe kó o lè kúnjú ìwọ̀n láti ṣe ìrìbọmi? (b) Kí nìdí tí ìpàdé ìjọ fi ṣe pàtàkì?



5 Ohun àkọ́kọ́ tó o gbọ́dọ̀ ṣe ni pé kó o gba ìmọ̀ Jèhófà Ọlọ́run àti ti Jésù Kristi sínú nípa kíkẹ́kọ̀ọ́ Bíbélì ní ṣísẹ̀-n-tẹ̀lé. O sì ti ń ṣe bẹ́ẹ̀. (Ka Jòhánù 17:3) Àmọ́ ohun tó o ṣì ní láti kọ́ pọ̀ o. Àwọn Kristẹni máa ń fẹ́ “kún fún ìmọ̀ pípéye nípa ìfẹ́ [Ọlọ́run].” (Kólósè 1:9) Lílọ sí ìpàdé ìjọ àwọn Ẹlẹ́rìí Jèhófà yóò ràn ọ́ lọ́wọ́ gan-an láti ní ìmọ̀ pípéye yìí. Ó ṣe pàtàkì pé kó o máa lọ sípàdé. (Hébérù 10:24, 25) Tó o bá ń lọ sípàdé déédéé, ìmọ̀ Ọlọ́run tó o ní á pọ̀ sí i.

Two of Jehovah’s Witnesses studying the Bible with a man



Kí ẹnì kan tó lè tóótun láti ṣe ìrìbọmi, ó ṣe pàtàkì pé kó ní ìmọ̀ pípéye nínú Ọ̀rọ̀ Ọlọ́run



6. Báwo ni ìmọ̀ Bíbélì tó o ní ṣe gbọ́dọ̀ pọ tó kó o tó lè ṣèrìbọmi?



6 Ká sòótọ́, kò dìgbà tó o bá mọ gbogbo ohun tó wà nínú Bíbélì kó o tó lè kúnjú ìwọ̀n láti ṣèrìbọmi. Bó tilẹ̀ jẹ́ pé ará Etiópíà tó jẹ́ òṣìṣẹ́ láàfin ní ìmọ̀ díẹ̀ tẹ́lẹ̀, síbẹ̀ a rí i pé ẹnì kan ṣì ràn án lọ́wọ́ kó tó lè lóye àwọn ẹsẹ Ìwé Mímọ́ kan. (Ìṣe 8:30, 31) Bíi tọkùnrin yẹn, ọ̀pọ̀ nǹkan ló ṣì kù tíwọ náà ní láti kọ́. Kódà, títí láé ni wàá máa kẹ́kọ̀ọ́ nípa Ọlọ́run. (Oníwàásù 3:11) Àmọ́ kó o tó lè ṣèrìbọmi, ó kéré tán, o gbọ́dọ̀ mọ àwọn àkọ́kọ́bẹ̀rẹ̀ ẹ̀kọ́ Bíbélì kó o sì gbà pé òótọ́ ni wọ́n. (Hébérù 5:12) Lára irú àwọn ẹ̀kọ́ bẹ́ẹ̀ ni, ipò táwọn òkú wà, pàtàkì orúkọ Ọlọ́run, àti Ìjọba Ọlọ́run.



7. Kí ló yẹ kí ẹ̀kọ́ tó ò ń kọ́ nínú Bíbélì mú kó o ṣe?



7 Ìmọ̀ nìkan kò tó, nítorí “láìsí ìgbàgbọ́ kò ṣeé ṣe láti wù [Ọlọ́run] dáadáa.” (Hébérù 11:6) Bíbélì sọ pé nígbà táwọn kan ní ìlú Kọ́ríńtì ayé ọjọ́un gbọ́ ìwàásù àwọn ọmọ ẹ̀yìn Jésù, wọ́n “bẹ̀rẹ̀ sí gbà gbọ́, a sì ń batisí wọn.” (Ìṣe 18:8) Bíi tiwọn, ó yẹ kí ẹ̀kọ́ tó ò ń kọ́ nínú Bíbélì mú kó o ní ìgbàgbọ́ pé, Bíbélì jẹ́ Ọ̀rọ̀ Ọlọ́run tí Ọlọ́run mí sí. Ó yẹ kí ìkẹ́kọ̀ọ́ Bíbélì mú kó o gba àwọn ìlérí Ọlọ́run gbọ́. Ó sì yẹ kó mú kó o gbà gbọ́ pé ẹbọ Jésù lágbára láti gbà ọ́ là.—Jóṣúà 23:14; Ìṣe 4:12; 2 Tímótì 3:16, 17.

 SỌ ÒTÍTỌ́ TÓ O KỌ́ NÍNÚ BÍBÉLÌ FÁWỌN ẸLÒMÍRÀN



8. Kí ló máa mú kó o sọ ohun tó ò ń kọ́ fáwọn ẹlòmíràn?



8 Bí ìgbàgbọ́ tó o ní ṣe ń lágbára sí i, wàá rí i pé o kò ní lè pa ohun tó ò ń kọ́ mọ́ra láìsọ ọ́ fáwọn ẹlòmíràn. (Jeremáyà 20:9) Ìgbàgbọ́ yẹn yóò mú kó o fìtara sọ àwọn nǹkan tí Ọlọ́run fẹ́ ṣe fáwọn ẹlòmíràn.—Ka 2 Kọ́ríńtì 4:13.

A Bible student along with his teacher in the public ministry, sharing the good news with a man



Ìgbàgbọ́ tó o ní gbọ́dọ̀ mú kó o sọ ohun tó o gbà gbọ́ fáwọn ẹlòmíràn



9, 10. (a) Àwọn wo lo lè kọ́kọ́ bẹ̀rẹ̀ sí máa bá sọ òtítọ́ tó ò ń kọ́ nínú Bíbélì? (b) Kí ló yẹ kó o ṣe tó o bá fẹ́ bá àwọn Ẹlẹ́rìí Jèhófà jáde lọ wàásù?



9 O lè bẹ̀rẹ̀ sí sọ òtítọ́ tó o kọ́ nínú Bíbélì fáwọn ẹlòmíràn nípa fífọgbọ́n wàásù fáwọn ìbátan rẹ, àwọn ọ̀rẹ́ rẹ, àwọn aládùúgbò rẹ àtàwọn tẹ́ ẹ jọ ń ṣiṣẹ́ níbì kan náà. Bí àkókò ti ń lọ, wàá fẹ́ láti bá àwọn Ẹlẹ́rìí Jèhófà jáde ìwàásù. Bí ìfẹ́ yẹn bá ti wà lọ́kàn rẹ bẹ́ẹ̀, bá Ẹlẹ́rìí tó ń bá ọ kẹ́kọ̀ọ́ Bíbélì sọ ọ́. Tó bá hàn pé o ti tó ẹni tí ń jáde lọ wàásù, wọ́n á ṣètò pé kí ìwọ àtẹni tó ń bá ọ kẹ́kọ̀ọ́ Bíbélì ṣe ìpàdé pẹ̀lú alàgbà méjì.



10 Èyí á jẹ́ kó o mọ àwọn kan lára àwọn alàgbà tí wọ́n ń ṣolùṣọ́ àgùntàn agbo Ọlọ́run. (Ìṣe 20:28; 1 Pétérù 5:2, 3) Báwọn alàgbà méjì náà bá rí i pé o ti mọ àwọn àkọ́kọ́bẹ̀rẹ̀ ẹ̀kọ́ Bíbélì tó o sì gba àwọn ẹ̀kọ́ náà gbọ́, tí wọ́n bá rí i pé ò ń gbé ìgbésí ayé rẹ níbàámu pẹ̀lú ìlànà Ọlọ́run, tí wọ́n sì rí i pé lóòótọ́ lo fẹ́ di ọ̀kan lára àwọn Ẹlẹ́rìí Jèhófà, wọ́n á jẹ́ kó o mọ̀ pé o ti kúnjú ìwọ̀n láti máa báwọn ará lọ wàásù kó o sì di akéde tí kò tíì ṣèrìbọmi tó ń kéde ìhìn rere.



11. Àwọn àtúnṣe wo làwọn kan gbọ́dọ̀ ṣe kí wọ́n tó lè kúnjú ìwọ̀n láti máa lọ sí òde ẹ̀rí?



11 Àmọ́ ó ṣeé ṣe káwọn àtúnṣe kan wà tó o ní láti ṣe nínú ìgbésí ayé rẹ àti nínú ìwà rẹ kó o tó lè kúnjú ìwọ̀n láti jáde òde ẹ̀rí. Èyí lè kan àwọn ìwà tí kò dára tó ṣeé ṣe kó o máa ha hù níkọ̀kọ̀. Nítorí náà, kó o tó sọ pé o fẹ́ di  akéde tí kò tíì ṣèrìbọmi, o gbọ́dọ̀ jáwọ́ nínú àwọn ìwà burúkú, irú bíi ṣíṣe ìṣekúṣe, mímutí lámupara àti lílo oògùn olóró.—Ka 1 Kọ́ríńtì 6:9, 10; Gálátíà 5:19-21.

RONÚ PÌWÀ DÀ KÓ O SÌ YÍ PADÀ



12. Kí nìdí tó fi pọn dandan kó o ronú pìwà dà?



12 Àwọn ohun mìíràn tún wà tó o ní láti ṣe kó o tó lè kúnjú ìwọ̀n láti ṣèrìbọmi. Àpọ́sítélì Pétérù sọ pé: “Ẹ ronú pìwà dà, kí ẹ sì yí padà, kí a lè pa àwọn ẹ̀ṣẹ̀ yín rẹ́.” (Ìṣe 3:19) Kéèyàn ronú pìwà dà túmọ̀ sí pé kéèyàn kábàámọ̀ àwọn ohun tí kò dára tó ti ṣe tẹ́lẹ̀. Ẹni tó ń gbé ìgbé ayé oníwà àìmọ́ gbọ́dọ̀ ronú pìwà da. Ẹni tó ń gbé ìgbé ayé tó mọ́ díẹ̀ náà gbọ́dọ̀ ronú pìwà dà. Kí nìdí? Ìdí ni pé gbogbo èèyàn ni ẹlẹ́ṣẹ̀, tí wọ́n nílò ìdáríjì Ọlọ́run. (Róòmù 3:23; 5:12) Níwọ̀n bó ti jẹ́ pé kó o tó kẹ́kọ̀ọ́ Bíbélì, o ò mọ ohun tí Ọlọ́run fẹ́, ṣé o lè sọ pé o ti ṣe ohun tí Ọlọ́run fẹ́ lẹ́kùn-únrẹ́rẹ́? Rárá, o ò lè sọ bẹ́ẹ̀. Nítorí náà, ó pọn dandan kó o ronú pìwà dà.



13. Kí ni ìyípadà?



13 Lẹ́yìn tó o bá ti ronú pìwà dà, o gbọ́dọ̀ yí padà. O ò kàn ní kábàámọ̀ àwọn ohun tó o ti ṣe nìkan. O gbọ́dọ̀ jáwọ́ nínú àwọn ohun tí kò dára tó ò ń ṣe tẹ́lẹ̀ kó o sì pinnu pé láti ìsinsìnyí lọ, ohun tó dára ni wàá máa ṣe. Kó o tó ṣèrìbọmi, o gbọ́dọ̀ ronú pìwà dà kó o sì yí padà.

YA ARA RẸ SÍ MÍMỌ́



14. Kí lohun pàtàkì tó o tún gbọ́dọ̀ ṣe kó o tó ṣèrìbọmi?



14 O tún ní láti ṣe ohun pàtàkì kan kó o tó ṣèrìbọmi. O gbọ́dọ̀ ya ara rẹ sí mímọ́ fún Jèhófà Ọlọ́run.

A Bible student dedicating himself to God in prayer



Ǹjẹ́ o ti ya ara rẹ sí mímọ fún Ọlọ́run nípasẹ̀ àdúrà?



15, 16. Kí ló túmọ̀ sí pé kó o ya ara rẹ sí mímọ́ fún Ọlọ́run, kí ló sì máa ń mú èèyàn ṣe bẹ́ẹ̀?



15 Ohun tó túmọ̀ sí pé kó o ya ara rẹ sí mímọ́ ni pé, kó o gba àdúrà àtọkànwá sí Jèhófà Ọlọ́run kó o sì ṣèlérí fún un nínú àdúrà náà pé, òun nìkan lo fẹ́ máa sìn títí  láé. (Diutarónómì 6:15) Kí wá nìdí tó fi yẹ kó o fẹ́ láti sin Ọlọ́run títí láé? Tóò, jẹ́ ká wo àpèjúwe yìí ná kó o bàa lè rí ìdáhùn sí ìbéèrè yẹn. Ká sọ pé ọkùnrin kan ń fẹ́ obìnrin kan sọ́nà. Bó bá ṣe ń rí i pé obìnrin náà ní ìwà ọmọlúwàbí, bẹ́ẹ̀ ní yóò máa nífẹ̀ẹ́ rẹ̀ sí i. Tó bá sì yá, yóò sọ pé káwọn ṣègbéyàwó. Ó mọ̀ pé bùkátà gidi lòun fẹ́ tọrùn bọ̀ o, síbẹ̀ yóò bá obìnrin yìí ṣègbéyàwó nítorí ìfẹ́ tó ní sí i.



16 Torí pé o mọ Jèhófà tó o sì nífẹ̀ẹ́ rẹ̀ lo fi fẹ́ láti fi gbogbo agbára rẹ sìn ín láìka ohunkóhun tó lè ná ọ sí. Ẹnikẹ́ni tó bá sì fẹ́ di ọmọ ẹ̀yìn Jésù Kristi Ọmọ Ọlọ́run gbọ́dọ̀ “sẹ́ níní ara rẹ̀.” (Máàkù 8:34) Bá a bá sẹ́ níní ara wa, ohun tó túmọ̀ sí ni pé a kò jẹ́ kí àwọn ohun tá a fẹ́ kọ́wọ́ wa tẹ̀ àtàwọn ohun tá a nífẹ̀ẹ́ sí dí wa lọ́wọ́ tí a kò fi ní lè ṣègbọràn sí Ọlọ́run délẹ̀délẹ̀. Nítorí náà, kó o tó lè ṣèrìbọmi, ṣíṣe ohun tí Jèhófà Ọlọ́run fẹ́ ló gbọ́dọ̀ ṣe pàtàkì jù nígbèésí ayé rẹ.—Ka 1 Pétérù 4:2.

MÁ BẸ̀RÙ ÌJÁKULẸ̀



17. Kí ló fà á táwọn kan fi ń fi yíya ara wọn sí mímọ́ fún Ọlọ́run falẹ̀?



17 Àwọn kan ń fi yíya ara wọn sí mímọ́ fún Jèhófà falẹ̀ nítorí pé àyà wọn ń já láti ṣe irú nǹkan pàtàkì bẹ́ẹ̀. Wọ́n ń bẹ̀rù pé táwọn bá ṣèyàsímímọ́ táwọn sì di Kristẹni, yóò di dandan káwọn jíhìn fún Ọlọ́run nípa gbogbo ohun táwọn bá ń ṣe. Nítorí ẹ̀rù tó ń bà wọ́n pé àwọn lè já Jèhófà kulẹ̀ táwọn bá ṣe ohun tí kò fẹ́, wọ́n rò pé ó kúkú sàn káwọn má ya ara àwọn sí mímọ́ fún Jèhófà rárá.



18. Kí ló lè mú kó wù ọ́ láti ya ara rẹ sí mímọ́ fún Jèhófà?



18 Ṣó o rí i, bó o bá ṣe ń kẹ́kọ̀ọ́ láti nífẹ̀ẹ́ Jèhófà, bẹ́ẹ̀ ni yóò ṣe máa wù ọ́ láti ya ara rẹ sí mímọ́ fún un kó o sì ṣe gbogbo ohun tó bá wà ní agbára rẹ láti ṣe ìfẹ́ rẹ̀. (Oníwàásù 5:4) Kò sí àní-àní pé lẹ́yìn tó o bá ṣèyàsímímọ́, wàá fẹ́ máa “rìn lọ́nà tí ó yẹ Jèhófà fún ète wíwù ú ní kíkún.”  (Kólósè 1:10) Nítorí ìfẹ́ tó o ní sí Ọlọ́run, kò ní ṣòro lójú rẹ láti ṣe ohun tí Ọlọ́run fẹ́. Ó sì dájú pé wàá gbà pé òótọ́ lohun tí àpọ́sítélì Jòhánù kọ, pé: “Èyí ni ohun tí ìfẹ́ fún Ọlọ́run túmọ̀ sí, pé kí a pa àwọn àṣẹ rẹ̀ mọ́; síbẹ̀ àwọn àṣẹ rẹ̀ kì í ṣe ẹrù ìnira.”—1 Jòhánù 5:3.



19. Kí nìdí tí kò fi yẹ kó o máa bẹ̀rù àtiya ara rẹ sí mímọ́ fun Ọlọ́run?



19 Kò dìgbà tó o bá di ẹni pípé kó o tó lè ya ara rẹ sí mímọ́ fún Ọlọ́run. Jèhófà mọ ibi tágbára rẹ mọ kò sì ní sọ pé kó o ṣe ju agbára rẹ lọ. (Sáàmù 103:14) Jèhófà yóò ràn ọ́ lọ́wọ́ nítorí pé ó fẹ́ kó o yege. (Ka Aísáyà 41:10) Jẹ́ kó dá ọ lójú pé tó o bá fi gbogbo ọkàn rẹ gbẹ́kẹ̀ lé Jèhófà, ‘yóò mú àwọn ipa ọ̀nà rẹ tọ́.’—Òwe 3:5, 6.

 ṢÈRÌBỌMI LÁTI FI HÀN PÉ O TI YA ARA RẸ SÍ MÍMỌ́



20. Kí nìdí tó fi yẹ kí ẹnì kan tó ti ya ara rẹ̀ sí mímọ́ fi hàn pé òun ti ṣe bẹ́ẹ̀?



20 Tó o bá ronú lórí gbogbo ohun tá a ti gbé yẹ̀ wò yìí, o lè fẹ́ láti ya ara rẹ sí mímọ́ fún Jèhófà nípa gbígbàdúrà sí i. Gbogbo àwọn tó bá sì jẹ́ pé lóòótọ́ ni wọ́n nífẹ̀ẹ́ Ọlọ́run ni wọ́n gbọ́dọ̀ “ṣe ìpolongo ní gbangba fún ìgbàlà.” (Róòmù 10:10) Báwo ni wàá ṣe ṣe ìpolongo ní gbangba?

A Christian man baptizing a new disciple, raising him up from being fully immersed in water



Tá a bá ṣèrìbọmi, ó túmọ̀ sí pé a ti dòkú sí irú ìgbé ayé tá à ń gbé tẹ́lẹ̀ a si ti di alààyè láti ṣe ìfẹ́ Ọlọ́run



21, 22. Báwo lo ṣe lè ‘polongo’ ìgbàgbọ́ rẹ ní “gbangba”?



 21 Sọ fún alága àwọn alábòójútó ìjọ rẹ pé o fẹ́ ṣèrìbọmi. Yóò ṣọ̀nà báwọn alàgbà kan yóò ṣe bá ọ ṣàtúnyẹ̀wò àwọn ìbéèrè tó dá lórí àwọn ẹ̀kọ́ àkọ́kọ́bẹ̀rẹ̀ Bíbélì. Táwọn alàgbà náà bá rí i pé o ti kúnjú ìwọ̀n, wọ́n á sọ fún ọ pé o lè ṣèrìbọmi nígbà ìrìbọmi tó kàn. * Ṣáájú ìrìbọmi, àwọn tó fẹ́ ṣèrìbọmi máa ń kọ́kọ́ gbọ́ àsọyé kan tó ṣàlàyé ohun tí ìrìbọmi jẹ́. Lẹ́yìn náà ni olùbánisọ̀rọ̀ náà yóò ní kí gbogbo àwọn tó fẹ́ ṣèrìbọmi dáhùn ìbéèrè méjì. Ìdáhùn náà jẹ́ ọ̀nà kan tí wọ́n máa ń gbà ‘polongo’ ìgbàgbọ́ wọn ní “gbangba.”



22 Ìrìbọmi ló máa fi han gbogbo èèyàn pé o ti ya ara rẹ sí mímọ́ fún Ọlọ́run o sì ti di ọ̀kan lára àwa Ẹlẹ́rìí Jèhófà. Ńṣe la máa ń ri èèyàn bọmi pátápátá kí gbogbo àwọn tó wà níbẹ̀ lè rí i pé onítọ̀hún ti ya ara rẹ̀ sí mímọ́ fún Jèhófà.

OHUN TÍ ÌRÌBỌMI TÓ O ṢE TÚMỌ̀ SÍ



23. Kí ló túmọ̀ sí pé ká batisí ẹnì kan “ní orúkọ Baba àti ti Ọmọ àti ti ẹ̀mí mímọ́”?



23 Jésù sọ pé wọn yóò máa ri àwọn ọmọ ẹ̀yìn òun bọmi “ní orúkọ Baba àti ti Ọmọ àti ti ẹ̀mí mímọ́.” (Mátíù 28:19) Ohun tí èyí túmọ̀ sí ni pé ẹni tó fẹ́ ṣèrìbọmi náà mọ̀ pé agbára àti àṣẹ wà níkàáwọ́ Jèhófà àti Jésù Kristi. (Sáàmù 83:18; Mátíù 28:18) Bákan náà, ó mọ ipa tí ẹ̀mí mímọ́, tàbí ipá ìṣiṣẹ́ Ọlọ́run ń kó àtohun tó ń ṣe.—Gálátíà 5:22, 23; 2 Pétérù 1:21.



24, 25. (a) Kí ni ìrìbọmi túmọ̀ sí? (b) Ìbéèrè wo la gbọ́dọ̀ rí ìdáhùn sí?



24 Ṣùgbọ́n ìrìbọmi kì í ṣe ìwẹ̀ lásán o, àpẹẹrẹ ohun pàtàkì kan ló jẹ́. Ohun tí títẹ̀ tí wọ́n bá tẹ̀ ọ́ bọ inú omi  ṣàpẹẹrẹ ni pé, o ti dòkú sí irú ìgbé ayé tó ò ń gbé tẹ́lẹ̀. Gbígbé tí wọ́n bá gbé ọ sókè kúrò nínú omi túmọ̀ sí pé o ti di alààyè láti máa ṣe ìfẹ́ Ọlọ́run. Kó o sì máa rántí pé Jèhófà Ọlọ́run lo ya ara rẹ sí mímọ́ fún, kì í ṣe fún iṣẹ́ kankan, kì í ṣe féèyàn kankan, bẹ́ẹ̀ sì ni kì í ṣe fún ẹgbẹ́ kankan. Ìyàsímímọ́ àti ìrìbọmi tó o ṣe jẹ́ ìbẹ̀rẹ̀ ìbádọ́rẹ̀ẹ́ tímọ́tímọ́ pẹ̀lú Ọlọ́run, ìyẹn àjọṣe tímọ́tímọ́ pẹ̀lú rẹ̀.—Sáàmù 25:14.



25 Ìrìbọmi kò túmọ̀ sí pé èèyàn ti rí ìgbàlà o. Àpọ́sítélì Pọ́ọ̀lù kọ̀wé pé: “Ẹ máa ṣiṣẹ́ ìgbàlà yín yọrí pẹ̀lú ìbẹ̀rù àti ìwárìrì.” (Fílípì 2:12) Ìbẹ̀rẹ̀ lásán ni ìrìbọmi jẹ́, ìbẹ̀rẹ̀ kì í sì í ṣe oníṣẹ́. Nítorí náà, ìbéèrè tó yẹ ká rí ìdáhùn sí ni pé, Báwo lo ò ṣe ní kúrò nínú ìfẹ́ Ọlọ́run? Orí tó gbẹ̀yìn la ó ti rí ìdáhùn sí ìbéèrè yìí.




ORÍ KỌKÀNDÍNLÓGÚN

Má Ṣe Kúrò Nínú Ìfẹ́ Ọlọ́run



    Báwo la ṣe lè fi hàn pé a nífẹ̀ẹ́ Ọlọ́run?



    Báwo la ò ṣe ní kúrò nínú ìfẹ́ Ọlọ́run?



    Báwo ni Jèhófà yóò ṣe san èrè fáwọn tí kò kúrò nínú ìfẹ́ rẹ̀?



A man seeking protection during a storm



Ǹjẹ́ wàá fi Jèhófà ṣe ibi ààbò rẹ láwọn àkókò oníwàhálà tá à wà yìí?



1, 2. Ibo la ti lè rí ibi ààbò lónìí?



FOJÚ inú wò ó pé bó o ṣe ń rìn lọ lójú ọ̀nà lọ́jọ́ kan ni àgbáàràgbá ìjì bá bẹ̀rẹ̀ sí í jà. Òkùnkùn ṣú bolẹ̀. Nígbà tó ṣe, ààrá bẹ̀rẹ̀ sí í sán, ìmọ́lẹ̀ ń bù yẹ̀rì, àrágbáyamúyamù òjò sì fọba lé e. Bẹ́ẹ̀ lò ń sáré, tó ò ń wá ibi tó o máa forí pa mọ́ sí. Lo bá tajú kán rí ilé kékeré kan lẹ́gbẹ̀ẹ́ ọ̀nà. Ilé ọ̀hún dúró sán-ún, àfẹ́sí òjò kò sì wọnú rẹ̀. Wàá mà mọyì ibi tó ṣeé forí pa mọ́ sí tó o rí yẹn o!



2 Àkókò oníjì la wà yìí. Wàhálà ń pọ̀ sí i ni láyé. Ṣùgbọ́n ibi tá a lè forí pa mọ́ sí wà, tó jẹ́ ibi ààbò tá a lè sá sí tí ewu ayérayé ò ti lè wu wá. Ibo ni ibi ààbò ọ̀hún? Ìwọ wo ohun tí Bíbélì fi kọ́ni, ó ní: “Ṣe ni èmi yóò wí fún Jèhófà pé: ‘Ìwọ ni ibi ìsádi mi àti ibi odi agbára mi, Ọlọ́run mi, ẹni tí èmi yóò gbẹ́kẹ̀ lé dájúdájú.’”—Sáàmù 91:2.



3. Báwo la ṣe fi Jèhófà ṣe ibi ààbò wa?



3 Tiẹ̀ rò ó wò ná! Jèhófà, tí í ṣe òyígíyigì Ẹlẹ́dàá àti Ọba Aláṣẹ ayé òun ọ̀run, lè jẹ́ ibi ààbò wa. Ó lè dáàbò bò wá nítorí pé ó lágbára  fíìfíì ju ohunkóhun tó lè fẹ́ wu wá léwu lọ. Kódà, tí nǹkan kan bá tiẹ̀ pa wá lára, Jèhófà lè mú gbogbo aburú tí ohun náà bá fà kúrò. Báwo la ṣe lè fi Jèhófà ṣe ibi ìsádi tàbí ibi ààbò wa? A lè ṣe èyí nípa gbígbẹ́kẹ̀lé e. Láfikún, Ọ̀rọ̀ Ọlọ́run rọ̀ wá pé: “Ẹ pa ara yín mọ́ nínú ìfẹ́ Ọlọ́run.” (Júúdà 21) Bẹ́ẹ̀ ni, a ò gbọ́dọ̀ kúrò nínú ìfẹ́ Ọlọ́run, ńṣe ló yẹ ká ní àjọṣe onífẹ̀ẹ́ pẹ̀lú Bàbá wa ọ̀run, ká má sì jẹ́ kí àjọṣe náà bà jẹ́. Ìgbà náà ni yóò lè dá wa lójú pé, òun ni ibi ààbò wa. Àmọ́, báwo la ṣe lè ní irú àjọṣe bẹ́ẹ̀?

MỌ BÍ ỌLỌ́RUN ṢE NÍFẸ̀Ẹ́ RẸ KÍ ÌWỌ NÁÀ SÌ NÍFẸ̀Ẹ́ RẸ̀ PADÀ



4, 5. Kí ni díẹ̀ lára àwọn ọ̀nà tí Jèhófà gbà fìfẹ́ hàn sí wa?



4 Ká má bàa kúrò nínú ìfẹ́ Ọlọ́run, a ní láti mọ àwọn ọ̀nà tí Jèhófà gbà fìfẹ́ hàn sí wa. Ronú nípa díẹ̀ lára àwọn ẹ̀kọ́ Bíbélì tó o ti kọ́ nínú ìwé yìí. O ti kẹ́kọ̀ọ́ pé Jèhófà, Ọlọ́run Ẹlẹ́dàá ló fún wa ní ilẹ̀ ayé gẹ́gẹ́ bí ilé wa ká lè máa gbádùn rẹ̀. Ó dá oúnjẹ rẹpẹtẹ sórí ilẹ̀ ayé, ó dá omi, ó dá àwọn ohun àmúṣọrọ̀ tó wà nínú ilẹ̀, irú bíi góòlù, ó dá oríṣiríṣi ẹranko, ó sì ṣe ojú ilẹ̀ ayé lẹ́wà. Ọlọ́run tó jẹ́ òǹṣèwé Bíbélì sọ orúkọ ara rẹ̀ àtàwọn ànímọ́ rẹ̀ fún wa nínú Bíbélì. Jù bẹ́ẹ̀ lọ, Ọ̀rọ̀ rẹ̀ fi yé wa pé ó rán Jésù Ọmọ rẹ̀ ọ̀wọ́n wá sáyé kó lè jìyà kó sì kú fún wa. (Jòhánù 3:16) Àǹfààní wo sì ni ìyẹn ṣe fún wa? Ó jẹ́ ká ní ìrètí ọjọ́ ọ̀la tó dára rèǹtè-rente.



5 Ohun mìíràn kan tí Ọlọ́run ṣe ló jẹ́ ká ní ìrètí tá a ní nípa ọjọ́ ọ̀la. Ohun náà ni Ìjọba Mèsáyà tí Jèhófà ti fìdí rẹ̀ múlẹ̀. Ìjọba yẹn máa tó fòpin sí gbogbo ojú tó ń pọ́n aráyé yóò sì sọ ilẹ̀ ayé di Párádísè. Ro ìyẹn wò ná! A lè wà láàyè títí láé nínú Párádísè tí àlàáfíà ti jọba tí ayọ̀ sì gbilẹ̀. (Sáàmù 37:29) Kódà, Ọlọ́run fún wa ní ìtọ́sọ́nà nípa bá a ṣe lè gbádùn ìwàláàyè nísinsìnyí. Ó tún fún wa ní ẹ̀bùn àdúrà, pé ká máa bá òun sọ̀rọ̀ ní fàlàlà. Ìwọ̀nyí jẹ́ díẹ̀ lára àwọn ọ̀nà tí Jèhófà gbà fi ìfẹ́ rẹ̀ hàn sí gbogbo aráyé lápapọ̀ àti sí ẹnì kọ̀ọ̀kan, títí kan ìwọ náà.



6. Kí lo máa ṣe látàrí bí Ọlọ́run ṣe nífẹ̀ẹ́ rẹ yìí?



 6 Ó wá yẹ kó o ronú lórí ìbéèrè pàtàkì kan. Ìbéèrè ọ̀hún ni pé: Kí ni màá ṣe látàrí bí Jèhófà ṣe nífẹ̀ẹ́ mi yìí? Ọ̀pọ̀ ló máa dáhùn pé: “Ńṣe ló yẹ kí èmi náà nífẹ̀ẹ́ rẹ̀.” Ṣé ìdáhùn tìẹ náà nìyẹn? Tóò, àṣẹ tí Jésù sọ pé ó ju gbogbo àṣẹ lọ ni pé: “Kí ìwọ nífẹ̀ẹ́ Jèhófà Ọlọ́run rẹ pẹ̀lú gbogbo ọkàn-àyà rẹ àti pẹ̀lú gbogbo ọkàn rẹ àti pẹ̀lú gbogbo èrò inú rẹ.” (Mátíù 22:37) Ọ̀pọ̀ ìdí ló wà tó fi yẹ kó o nífẹ̀ẹ́ Jèhófà Ọlọ́run. Ṣùgbọ́n ìbéèrè kan rèé o: Ṣé tó o bá sáà ti mọ̀ lọ́kàn ara rẹ pé o nífẹ̀ẹ́ Jèhófà, o ti fi gbogbo ọkàn rẹ àti gbogbo èrò inú rẹ nífẹ̀ẹ́ rẹ̀ nìyẹn?

An apple seed



7. Ǹjẹ́ ohun kan tún wà téèyàn gbọ́dọ̀ ṣe yàtọ̀ sí kó kàn mọ̀ lọ́kàn ara rẹ̀ pé òun nífẹ̀ẹ́ Ọlọ́run? Ṣàlàyé.



7 Bíbélì jẹ́ ká mọ̀ pé nínífẹ̀ẹ́ Ọlọ́run kì í wulẹ̀ ṣe ohun téèyàn kàn ń mọ̀ lọ́kàn ara rẹ̀ lásán. Lóòótọ́, ó ṣe pàtàkì kéèyàn mọ̀ lọ́kàn ara rẹ̀ pé òun nífẹ̀ẹ́ Jèhófà, àmọ́ ìbẹ̀rẹ̀ níní ìfẹ́ gidi sí Ọlọ́run ló wulẹ̀ jẹ́. Bí àpẹẹrẹ, tó o bá fẹ́ ní igi eléso kan tí yóò máa so èso fún ọ jẹ, kóró èso náà gbọ́dọ̀ tẹ̀ ọ́ lọ́wọ́. Tẹ́nì kan bá sì wá fún ọ ní kóró èso ọ̀hún, ṣé o ti ní igi eléso náà nìyẹn? Rárá o! Ìbẹ̀rẹ̀ lásán ni rírí tó o rí kóró èso náà jẹ́; o gbọ́dọ̀ gbìn ín kó o tó lè ní igi eléso. Bẹ́ẹ̀ náà ni kéèyàn kàn mọ̀ lọ́kàn ara rẹ̀ pé òun nífẹ̀ẹ́ Ọlọ́run ṣe jẹ́ ìbẹ̀rẹ̀ lásán. Bíbélì fi kọ́ni pé: “Èyí ni ohun tí ìfẹ́ fún Ọlọ́run túmọ̀ sí, pé kí a pa àwọn àṣẹ rẹ̀ mọ́; síbẹ̀ àwọn àṣẹ rẹ̀ kì í ṣe ẹrù ìnira.” (1 Jòhánù 5:3) Kí ìfẹ́ tá a ní sí Ọlọ́run tó lè jẹ́ ojúlówó, ó gbọ́dọ̀ so èso rere. A gbọ́dọ̀ fi hàn nínú ìwà wa pé a nífẹ̀ẹ́ Ọlọ́run.—Ka Mátíù 7:16-20.



8, 9. Báwo la ṣe lè fi hàn pé a nífẹ̀ẹ́ Ọlọ́run àti pé a mọrírì ohun tó ṣe fún wa?



8 Tá a bá ń pa àwọn àṣẹ Ọlọ́run mọ́ tá a sì ń fi àwọn ìlànà rẹ̀ sílò, à ń fi hàn pé a nífẹ̀ẹ́ rẹ̀ nìyẹn. Àwọn àṣẹ Ọlọ́run ò sì  ṣòroó pa mọ́. Àwọn òfin Jèhófà kì í kó èèyàn sí ìnira, kàkà bẹ́ẹ̀, ńṣe ni Jèhófà fún wa láwọn òfin náà ká lè gbé ìgbé ayé rere, tó máa fún wa ní ayọ̀ àti ìtẹ́lọ́rùn. (Aísáyà 48:17, 18) Tá a bá ń tẹ̀ lé ìtọ́sọ́nà Jèhófà Bàbá wa ọ̀run, ohun tá à ń sọ fún un ni pé a mọrírì gbogbo ohun tó ṣe fún wa. Ṣùgbọ́n ó dunni pé láyé tá a wà yìí, àwọn tó ń fi hàn pé àwọn mọrírì ohun tí Ọlọ́run ṣe kò tó nǹkan. A ò ní fẹ́ jẹ́ aláìmoore bíi tàwọn èèyàn kan nígbà tí Jésù wà lórí ilẹ̀ ayé. Odindi adẹ́tẹ̀ mẹ́wàá ni Jésù wò sàn, ẹnì kan ṣoṣo péré lára wọn ló padà wá dúpẹ́ lọ́wọ́ rẹ̀. (Lúùkù 17:12-17) Kò sí àní-àní pé ẹni tó moore yìí la fẹ́ fìwà jọ, a ò fẹ́ jọ àwọn mẹ́sàn-án tí wọ́n ya abaraámóorejẹ!



9 Kí wá ni àwọn àṣẹ Jèhófà tá a gbọ́dọ̀ pa mọ́? Àwọn àṣẹ rẹ̀ tá a ti kẹ́kọ̀ọ́ nínú ìwé yìí pọ̀ díẹ̀, àmọ́ jẹ́ ká ṣàtúnyẹ̀wò díẹ̀ lára wọn. Tá a bá ń pa àwọn àṣẹ Ọlọ́run mọ́, à ò ní kúrò nínú ìfẹ́ rẹ̀.

SÚN MỌ́ JÈHÓFÀ PẸ́KÍPẸ́KÍ



10. Ṣàlàyé ìdí tó fi ṣe pàtàkì kó o máa bá a lọ láti máa kẹ́kọ̀ọ́ kó o lè ní ìmọ̀ nípa Jèhófà Ọlọ́run.



10 Ọ̀nà kan pàtàkì tó o fi lè sún mọ́ Jèhófà  ni pé kó o kẹ́kọ̀ọ́ nípa rẹ̀. Ẹ̀kọ́ yìí ò sì lópin, nítorí pé ẹ̀kọ́ téèyàn ń kọ́ títí láé ni. Ká sọ pé ò ń yáná lóru ọjọ́ kan tí òtútù ń mú gan-an. Ká sọ pé òtútù yẹn pọ̀ débi pé tí iná tí ò ń yá náà bá ku, ẹ̀mí rẹ wà nínú ewu! Ṣé wàá wá lajú sílẹ̀ kí iná náà máa jo lọ sílẹ̀ díẹ̀ díẹ̀ títí tó fi máa kú? O ò ní ṣe bẹ́ẹ̀. Ńṣe ni wàá máa fi igi tàbí kẹrosíìnì sí i kó lè máa jó lala kó lè máa mú ooru jáde. Bí igi tàbí kẹrosíìnì ṣe ń jẹ́ kí iná máa jó lala, bẹ́ẹ̀ ni “ìmọ̀ Ọlọ́run” yóò ṣe jẹ́ kí ìfẹ́ tó o ní sí Jèhófà máa lágbára.—Òwe 2:1-5.

A man getting warm by a fire and adding wood to it



Bí iná ṣe nílò igi tàbí kẹrosíìnì kó má bàa kú, bẹ́ẹ̀ ni iná ìfẹ́ tó o ní sí Jèhófà ṣe nílò àwọn ohun tí kò ní jẹ́ kó kú



11. Báwo ni àlàyé tí Jésù ṣe fún méjì lára àwọn ọmọ ẹ̀yìn rẹ̀ ṣe rí lára wọn?



11 Jésù fẹ́ káwọn ọmọ ẹ̀yìn òun máa bá a lọ láti nífẹ̀ẹ́ Jèhófà àti òtítọ́ tó wà nínú Bíbélì, kí iná ìfẹ́ náà sì máa jó lala. Lẹ́yìn tí Jésù jíǹde, ó ṣàlàyé àwọn àsọtẹ́lẹ̀ tó wà nínú Ìwé Mímọ́ Lédè Hébérù tó ṣẹ sí i lára fáwọn ọmọ ẹ̀yìn rẹ̀ méjì kan. Báwo ló ṣe rí lára wọn? Àwọn ọmọ ẹ̀yìn méjì náà fẹnu ara wọn sọ lẹ́yìn náà pé: “Ọkàn-àyà wa kò ha ń jó fòfò bí ó ti ń bá wa sọ̀rọ̀ ní ojú ọ̀nà, bí ó ti ń ṣí Ìwé Mímọ́ payá fún wa lẹ́kùn-ún-rẹ́rẹ́?”—Lúùkù 24:32.



12, 13. (a) Lóde òní, kí lo ń ṣẹlẹ̀ sí ìfẹ́ tí ọ̀pọ̀ jù lọ ọmọ aráyé ní sí Ọlọ́run àti ìfẹ́ tí wọ́n ní sí òtítọ́ tó wà nínú Bíbélì? (b) Kí la lè ṣe tí ìfẹ́ wa kò fi ní tutù?



12 Nígbà tó o kọ́kọ́ mọ àwọn ohun tí Bíbélì fi kọ́ni gan-an, ǹjẹ́ o kíyè sí i pé ayọ̀ àti ìtara bẹ̀rẹ̀ sí í jó bí iná lọ́kàn rẹ tí ìfẹ́ tó o ní sí Ọlọ́run sì lágbára? Ó dájú pé o kíyè sí i. Ọ̀pọ̀ èèyàn ló sì ti ṣẹlẹ̀ sí bẹ́ẹ̀. Ohun tó wá ṣòro níbẹ̀ ni bí wàá ṣe jẹ́ kí iná ìfẹ́ tó lágbára náà máa jó nìṣó kó sì máa pọ̀ sí i. Jésù sọ tẹ́lẹ̀ pé: “Ìfẹ́ ọ̀pọ̀ jù lọ yóò di tútù.” (Mátíù 24:12) A ò sì ní fẹ́ kí ìfẹ́ tiwa di tútù. Kí wá lo lè ṣe tí ìfẹ́ tó o ní sí Jèhófà àti ìfẹ́ tó o ní sí òtítọ́ tó wà nínú Bíbélì kò fi ní tutù?



13 Ńṣe lo ò ní dáwọ́ ìkẹ́kọ̀ọ́ dúró kó o lè ní ìmọ̀ Jèhófà àti ti Jésù Kristi. (Jòhánù 17:3) Máa ṣàṣàrò tàbí kó o ronú jinlẹ̀ lórí àwọn ohun tó o bá kọ́ nínú Ọ̀rọ̀ Ọlọ́run. O lè máa ṣàṣàrò lórí àwọn ohun tó o bá kọ́ nínú Ọ̀rọ̀ Ọlọ́run nípa bíbí ara rẹ pé:  ‘Kí ni èyí ń kọ́ mi nípa Jèhófà Ọlọ́run? Kí tún ni ìdí mìíràn tí mo rí nínú ẹ̀kọ́ yìí tó fi yẹ kí n máa fi gbogbo ọkàn mi àti gbogbo èrò inú mi nífẹ̀ẹ́ Jèhófà?’ (Ka 1 Tímótì 4:15) Irú àṣàrò bẹ́ẹ̀ yóò mú kí iná ìfẹ́ tó o ní sí Jèhófà máa jó lala.



14. Báwo ni àdúrà ṣe lè jẹ́ ká máa bá a lọ láti nífẹ̀ẹ́ Jèhófà?



14 Ọ̀nà mìíràn tó o tún lè gbà máa jẹ́ kí iná ìfẹ́ tó o ní sí Jèhófà máa jó lala ni pé kó o máa gbàdúrà déédéé. (1 Tẹsalóníkà 5:17) Ní Orí Kẹtàdínlógún ìwé yìí, a kẹ́kọ̀ọ́ pé àdúrà jẹ́ ẹ̀bùn iyebíye tí Ọlọ́run fún wa. Bí àjọṣe tó wà láàárín àwọn èèyàn ṣe máa ń lágbára tí wọ́n bá ń bára wọn sọ̀rọ̀ fàlàlà nígbà gbogbo, bẹ́ẹ̀ ni àjọṣe tó wà láàárín àwa àti Jèhófà yóò ṣe lágbára tá a bá ń gbàdúrà sí i déédéé. Ó ṣe pàtàkì gan-an pé ká má ṣe jẹ́ kí àdúrà wa di èyí tí kò wá látinú ọkàn, tó jẹ́ pé nǹkan kan náà la kàn ń sọ lásọtúnsọ ní gbogbo ìgbà, tí kò sì nítumọ̀ tàbí tí ọkàn wa kò sí níbẹ̀. Bí ọmọ ṣe máa ń bá baba rẹ̀ ọ̀wọ́n sọ̀rọ̀ ló ṣe yẹ ká máa bá Jèhófà sọ̀rọ̀. Lóòótọ́, a ní láti bá a sọ̀rọ̀ tìrẹ̀lẹ̀tìrẹ̀lẹ̀, àmọ́ a ò gbọ́dọ̀ fọ̀rọ̀ sábẹ́ ahọ́n sọ, ohun tó wà lọ́kàn wa gan-an la gbọ́dọ̀ sọ. (Sáàmù 62:8) Bẹ́ẹ̀ ni o, dídákẹ́kọ̀ọ́ Bíbélì àti gbígbàdúrà látọkànwá jẹ́ apá pàtàkì nínú ìjọsìn wa, wọ́n sì ń ràn wá lọ́wọ́ láti má ṣe kúrò nínú ìfẹ́ Ọlọ́run.

JẸ́ KÍ ÌJỌSÌN TÓ Ò Ń ṢE FÚN Ọ LÁYỌ̀



15, 16. Kí nìdí tá a fi lè ka iṣẹ́ ìwàásù Ìjọba Ọlọ́run tá à ń ṣe sí àǹfààní àti ìṣúra?



15 Ìdákẹ́kọ̀ọ́ Bíbélì àti àdúrà jẹ́ ara ọ̀nà tá à ń gbà jọ́sìn téèyàn lè dá ṣe lóun nìkan. Ṣùgbọ́n ní báyìí, jẹ́ ká wo wíwàásù fún àwọn ẹlòmíràn nípa ohun tá a gbà gbọ́, tó jẹ́ ìjọsìn tá a máa ń ṣe ní gbangba. Ṣé o ti sọ òtítọ́ tó wà nínú Bíbélì fáwọn kan rí? Tó o bá ti ṣe bẹ́ẹ̀, àǹfààní ńlá nìyẹn. (Lúùkù 1:74) Tá a bá ń sọ òtítọ́ tá a kẹ́kọ̀ọ́ nípa Jèhófà Ọlọ́run fáwọn ẹlòmíràn, iṣẹ́ pàtàkì tí Jésù gbé lé gbogbo Kristẹni tòótọ́ lọ́wọ́ là ń ṣe yẹn, ìyẹn iṣẹ́ wíwàásù Ìjọba Ọlọ́run.—Ka Mátíù 24:14; 28:19, 20.



16 Àpọ́sítélì Pọ́ọ̀lù ka iṣẹ́ òjíṣẹ́ rẹ̀ sí ohun tó ṣeyebíye, ó pè é ní ìṣúra. (2 Kọ́ríńtì 4:7) Kò síṣẹ́ tó dára tó kó o máa sọ ohun  tí Jèhófà Ọlọ́run fẹ́ ṣe fáwọn èèyàn. Tó o bá ń ṣe é, Ọ̀gá tó ju gbogbo ọ̀gá lọ lò ń sìn, àǹfààní tó sì ju gbogbo àǹfààní lọ ni wàá rí nínú rẹ̀. Tó o bá ń ṣe iṣẹ́ òjíṣẹ́ yìí, wàá ran àwọn olóòótọ́ èèyàn lọ́wọ́ kí wọ́n lè sún mọ́ Bàbá wa ọ̀run kí wọ́n sì rìn lójú ọ̀nà tó lọ sí ìyè àìnípẹ̀kun! Ǹjẹ́ iṣẹ́ mìíràn wà tó lè  fún èèyàn láyọ̀ tó bẹ́ẹ̀? Ko mọ síbẹ̀ o, jíjẹ́rìí tó o bá ń jẹ́rìí nípa Jèhófà àti Ọ̀rọ̀ rẹ̀ yóò jẹ́ kí ìgbàgbọ́ rẹ máa pọ̀ sí i, yóò sì jẹ́ kí ìfẹ́ tó o ní sí Jèhófà máa lágbára sí i. Gbogbo ìyànjú tó ò ń gbà sì ni Jèhófà mọrírì. (Hébérù 6:10) Tó o bá ń fi ìtara ṣe iṣẹ́ yìí ní gbogbo ìgbà, o ò ní kúrò nínú ìfẹ́ Ọlọ́run.—Ka 1 Kọ́ríńtì 15:58.



17. Kí nìdí tí iṣẹ́ òjíṣẹ́ Kristẹni fi di kánjúkánjú lónìí?



17 Ó ṣe pàtàkì ká máa rántí pé iṣẹ́ tá a ní láti ṣe kíákíá ni iṣẹ́ ìwàásù Ìjọba Ọlọ́run. Bíbélì sọ pé: “Wàásù ọ̀rọ̀ náà, wà lẹ́nu rẹ̀ ní kánjúkánjú.” (2 Tímótì 4:2) Kí wá nìdí tó fi di kánjúkánjú tó bẹ́ẹ̀? Ọ̀rọ̀ Ọlọ́run sọ fún wa pé: “Ọjọ́ ńlá Jèhófà sún mọ́lé. Ó sún mọ́lé, ìyára kánkán rẹ̀ sì pọ̀ gidigidi.” (Sefanáyà 1:14) Ńṣe ni àkókò tí Jèhófà yóò fòpin sí gbogbo ètò àwọn nǹkan búburú ń yára sún mọ́lé. A gbọ́dọ̀ kìlọ̀ fáwọn èèyàn! Wọ́n gbọ́dọ̀ mọ̀ pé ìsinsìnyí ni wọ́n gbọ́dọ̀ gba Jèhófà gẹ́gẹ́ bí Ọba Aláṣẹ wọn. Òpin ‘ò ní pẹ́ dé.’—Hábákúkù 2:3.



18. Kí nìdí tó fi yẹ ká máa pé jọ pẹ̀lú àwọn Kristẹni tòótọ́ láti jọ́sìn Jèhófà?



18 Jèhófà fẹ́ ká máa kóra jọ pẹ̀lú àwọn Kristẹni tòótọ́ láti máa jọ́sìn òun. Ìdí nìyẹn tí Ọ̀rọ̀ rẹ̀ fi sọ pé: “Ẹ sì jẹ́ kí a gba ti ara wa rò lẹ́nì kìíní-kejì láti ru ara wa sókè sí ìfẹ́ àti sí àwọn iṣẹ́ àtàtà, kí a má máa kọ ìpéjọpọ̀ ara wa sílẹ̀, bí àwọn kan ti ní àṣà náà, ṣùgbọ́n kí a máa fún ara wa ní ìṣírí lẹ́nì kìíní-kejì, pàápàá jù lọ bí ẹ ti rí i pé ọjọ́ náà ń sún mọ́lé.” (Hébérù 10:24, 25) Pípéjọ pẹ̀lú àwọn Kristẹni bíi tiwa nípàdé máa ń jẹ́ ká ní àǹfààní iyebíye láti máa yin Ọlọ́run wa ọ̀wọ́n ká sì máa sìn ín. Ó tún ń jẹ́ ká lè máa gbé ara wa ró ká sì máa fún ara wa níṣìírí.



19. Kí la lè ṣe kí okùn ìfẹ́ tó wà láàárín àwa àtàwọn ará nínú ìjọ lè máa lágbára sí i?



19 Bá a ṣe ń bá àwọn tó ń sin Jèhófà kẹ́gbẹ́, okùn ìfẹ́ tó wà láàárín àwa àtàwọn ará nínú ìjọ yóò máa lágbára sí i, àjọṣe wa yóò sì máa túbọ̀ dán mọ́rán. Ó ṣe pàtàkì pé ka máa wo ibi táwọn ẹlòmíràn dára sí, bó ṣe jẹ́ pé ibi táwa náà dára sí ni Jèhófà ń wò. Má ṣe retí pé àwọn onígbàgbọ́ ẹlẹgbẹ́ rẹ á máa  hùwà bí ẹni pípé o. Máa rántí pé ibì kan náà kọ́ ni gbogbo wa dàgbà dé nípa tẹ̀mí, gbogbo wa la sì ń ṣàṣìṣe. (Ka Kólósè 3:13) Àwọn tó nífẹ̀ẹ́ Jèhófà gidigidi ni kó o máa wá láti yàn lọ́rẹ̀ẹ́ kòríkòsùn, kó o bàa lè máa tẹ̀ síwájú nípa tẹ̀mí. Dájúdájú, tó o bá ń jọ́sìn Jèhófà láwùjọ àwọn arákùnrin àtàwọn arábìnrin rẹ nípa tẹ̀mí, èyí á ràn ọ́ lọ́wọ́ láti má ṣe kúrò nínú ìfẹ́ Ọlọ́run. Báwo ni Jèhófà ṣe máa san èrè fáwọn tó bá sìn ín tọkàntọkàn tí wọn kò sì tipa bẹ́ẹ̀ kúrò nínú ìfẹ́ rẹ̀?

MÁA WÁ “ÌYÈ TÒÓTỌ́”



20, 21. Kí ni “ìyè tòótọ́,” kí sì nìdí tó fi jẹ́ ìrètí àgbàyanu?



20 Ìyè ni èrè tí Jèhófà yóò san fáwọn ìránṣẹ́ rẹ̀ olóòótọ́. Àmọ́, irú ìyè wo nìyẹn? Ó dára, ṣé ìyè gidi lèyí tó o ní nísinsìnyí? Ọ̀pọ̀ jù lọ wa ló máa dáhùn pé, bẹ́ẹ̀ ni, ó ṣe tán, à ń mí, à ń jẹun, a sì ń mumi. Òótọ́ ni, tá ò bá wà láàyè, a ò lè máa ṣe nǹkan wọ̀nyí. Kódà nígbà mìíràn tí fàájì bá ń ṣàn èèyàn lè sọ pé: “Ìgbádùn gidi rèé!” Àmọ́ tá a bá ní ká sọ̀rọ̀ síbi tọ́rọ̀ wà, Bíbélì fi hàn pé kò sẹ́ni tó ń gbádùn ní ti gidi nísinsìnyí.

A family enjoying life on a paradise earth



Jèhófà fẹ́ kó o ní “ìyè tòótọ́.” Ṣé wàá fẹ́ láti ní in?



21 Ọ̀rọ̀ Ọlọ́run rọ̀ wá pé ká “di ìyè tòótọ́ mú gírígírí.” (1 Tímótì 6:19) Ìyẹn fi hàn pé ọjọ́ iwájú la máa tó ní “ìyè tòótọ́,” ìyẹn ìyè gidi. Bó ṣe rí nìyẹn o, ó dìgbà tá a bá dẹni pípé ká tó lè ní ìyè gidi, nítorí pé irú ìgbésí ayé tí Ọlọ́run fẹ́ ká máa gbé nígbà tó kọ́kọ́ dá èèyàn la óò máa gbé nígbà yẹn. Ìgbà tá a bá ń gbé nínú Párádísè orí ilẹ̀ ayé, tá a ní ìlera pípé, tá a ní àlàáfíà àti ayọ̀ la óò tó ní “ìyè tòótọ́,” tí í ṣe ìyè àìnípẹ̀kun. (1 Tímótì 6:12) Ǹjẹ́ ìrètí àgbàyanu kọ́ nìyẹn?



22. Báwo lo ṣe lè “di ìyè tòótọ́ mú gírígírí”?



22 Báwo la ṣe lè “di ìyè tòótọ́ mú gírígírí”? Nínú ẹsẹ tó ṣáájú ẹsẹ tí Pọ́ọ̀lù ti sọ̀rọ̀ yìí, Pọ́ọ̀lù rọ àwọn Kristẹni pé kí wọ́n “máa ṣe rere” kí wọ́n sì “jẹ́ ọlọ́rọ̀ nínú àwọn iṣẹ́ àtàtà.” (1 Tímótì 6:18) Nítorí náà, láti lè di ìyè tòótọ́ mú gírígírí, a ní láti máa fi òtítọ́ tá a ti kẹ́kọ̀ọ́ nínú Bíbélì sílò dáadáa. Ṣé ohun tí Pọ́ọ̀lù ní lọ́kàn ni pé ìyè àìnípẹ̀kun jẹ́ ẹ̀tọ́ tí Ọlọ́run máa fún  wa nítorí iṣẹ́ rere tá a bá ṣe? Rárá o, nítorí pé “inú rere àìlẹ́tọ̀ọ́sí” tí Ọlọ́run fi hàn sí wa ló mú ká ní irú ìrètí àgbàyanu bẹ́ẹ̀. (Róòmù 5:15) Ṣùgbọ́n àwọn tó bá sin Jèhófà tọkàntọkàn ni Jèhófà fẹ́ fún lérè yìí. Jèhófà fẹ́ kó o ní “ìyè tòótọ́.” Àwọn tí wọ́n ò bá kúrò nínú ìfẹ́ Ọlọ́run nìkan ni yóò ní ìyè àìnípẹ̀kun, níbi tí ayọ̀ àti àlàáfíà yóò ti gbilẹ̀.



23. Kí nìdí tó fi ṣe pàtàkì pé ká má ṣe kúrò nínú ìfẹ́ Ọlọ́run?



23 Ó yẹ kí ẹnì kọ̀ọ̀kan wa bi ara rẹ̀ pé, ‘Ǹjẹ́ mò ń sin Ọlọ́run ní ọ̀nà tó là sílẹ̀ nínú Bíbélì?’ Tó bá jẹ́ pé, bẹ́ẹ̀ ni, ni ìdáhùn wa sí ìbéèrè yìí nígbà gbogbo, a jẹ́ pé a wà lójú ọ̀nà tó tọ́ nìyẹn. Ìyẹn á jẹ́ kí ọkàn wa balẹ̀ pé Jèhófà ni ibi ààbò wa. Yóò fààbò rẹ̀ bo àwọn olùjọsìn rẹ̀ olóòótọ́ kí wọ́n lè la àwọn ọjọ́ ìkẹyìn oníhílàhílo yìí já. Bákan náà, Jèhófà yóò mú wa wọnú ètò tuntun ológo tó ti sún mọ́lé báyìí. Inú wa yóò mà dùn gan-an o tákòókò yẹn bá ṣojú wa! A óò sì láyọ̀ pé a ṣe ìpinnu tó tọ́ láwọn ọjọ́ ìkẹyìn tá a wà yìí! Tó o bá ṣe irú ìpinnu bẹ́ẹ̀ nísinsìnyí, wàá ní “ìyè tòótọ́,” ìyẹn irú ìyè tí Jèhófà fẹ́ ká ní, títí láé!






ÀFIKÚN

Ìtumọ̀ Orúkọ Ọlọ́run àti Ìdí Tó Fi Yẹ Ká Máa Lò Ó



BÁWO ni wọ́n ṣe túmọ̀ Sáàmù 83 ẹsẹ18 nínú Bíbélì rẹ? Bí Bíbélì Ìwé Mímọ́ ní Ìtumọ̀ Ayé Tuntun ṣe túmọ̀ rẹ̀ rèé: “Kí àwọn ènìyàn lè mọ̀ pé ìwọ, ẹni tí orúkọ rẹ̀ ń jẹ́ Jèhófà, ìwọ nìkan ṣoṣo ni Ẹni Gíga Jù Lọ lórí gbogbo ilẹ̀ ayé.” Àwọn ìtumọ̀ Bíbélì mìíràn pẹ̀lú túmọ̀ rẹ̀ lọ́nà tó jọ èyí. Àmọ́, àwọn olùtumọ̀ kan kò fi orúkọ náà, Jèhófà síbẹ̀, kàkà bẹ́ẹ̀, orúkọ oyè bíi “Olúwa” tàbí “Ayérayé” ni wọ́n fi rọ́pò rẹ̀. Kí ló yẹ kó wà nínú ẹsẹ yìí? Ṣé orúkọ oyè ló yẹ kó wà níbẹ̀ ni àbí orúkọ náà, Jèhófà?

The Tetragrammaton—the way the divine name is written in Hebrew



Orúkọ Ọlọ́run lédè Hébérù



Orúkọ kan ni ẹsẹ Bíbélì yìí ń sọ̀rọ̀ nípa rẹ̀. Orúkọ àrà ọ̀tọ̀ kan fara hàn nínú Sáàmù 83 ẹsẹ 18 yìí nínú Bíbélì ìpilẹ̀ṣẹ̀ tí wọ́n fi èdè Hébérù kọ. Sípẹ́lì rẹ̀ ni יהוה (YHWH) ní èdè Hébérù. “Jèhófà” là ń pè é ní èdè Yorùbá. Ṣé inú ẹsẹ Bíbélì yìí nìkan ní orúkọ náà ti fara hàn ni? Rárá o. Ó fẹ́rẹ̀ẹ́ tó ẹgbẹ̀rún méje [7,000] ìgbà tó fara hàn nínú Ìwé Mímọ́ Lédè Hébérù!



Báwo ni orúkọ Ọlọ́run ṣe ṣe pàtàkì tó? Ìwọ wo àdúrà àfiṣàpẹẹrẹ tí Jésù Kristi kọ́ni. Bó ṣe bẹ̀rẹ̀ ni pé: “Baba wa tí ń bẹ ní ọ̀run, kí orúkọ rẹ di sísọ di mímọ́.” (Mátíù 6:9) Nígbà tó yá, Jésù tún gbàdúrà sí Ọlọ́run pé: “Baba, ṣe orúkọ rẹ lógo.” Ọlọ́run sì dá a lóhùn látọ̀run pé: “Èmi ti ṣe é lógo, èmi yóò sì tún ṣe é lógo dájúdájú.” (Jòhánù 12:28) Èyí fi hàn gbangba pé orúkọ Ọlọ́run ṣe pàtàkì gan-an. Kí wá ni ohun tó mú àwọn olùtumọ̀ kan yọ orúkọ yìí kúrò nínú ìtumọ̀ Bíbélì wọn, tí wọ́n wá fi orúkọ oyè rọ́pò rẹ̀?



Ó dà bíi pé ohun méjì ló mú wọn ṣe bẹ́ẹ̀. Àkọ́kọ́, ọ̀pọ̀ ló sọ pé kò yẹ kéèyàn máa lo orúkọ náà nítorí pé kò sẹ́ni tó mọ bí wọ́n ṣe ń pè é ní ìpilẹ̀ṣẹ̀. Kò sí fáwẹ̀lì nínú èdè Hébérù tí wọ́n ń kọ ní ìpilẹ̀ṣẹ̀. Nítorí náà, kò sẹ́ni tó mọ bí wọ́n ṣe ń pe YHWH gan-an lákòókò tí wọ́n ń kọ Bíbélì. Àmọ́, ṣó wá yẹ kí èyí mú ká má lo orúkọ Ọlọ́run? Lákòókò tí wọ́n ń kọ Bíbélì, ó ṣeé ṣe kó jẹ́ pé Yéṣúà tàbí Yèhóṣúà ni wọ́n ń pe Jésù, kò sẹ́ni tó lè sọ bí  wọ́n ṣe ń pè é gan-an nígbà yẹn. Síbẹ̀, ibi gbogbo làwọn èèyàn ti ń pe orúkọ Jésù bó ṣe rí lédè wọn lóde òní. Wọn ò sọ pé àwọn ò ní lo orúkọ Jésù nítorí àwọn ò mọ bí wọ́n ṣe ń pè é ní ọ̀rúndún kìíní. Gẹ́gẹ́ bí ìwọ náà ti mọ̀, tó o bá lọ sí orílẹ̀-èdè mìíràn, wàá rí i pé bí wọ́n á ṣe máa pe orúkọ rẹ níbẹ̀ ṣeé ṣe kó yàtọ̀ sí bí wọ́n ṣe ń pè é ní ìlú rẹ. Nítorí náà, kò yẹ ká tìtorí pé a ò mọ bí wọ́n ṣe ń pe orúkọ Ọlọ́run ní ìpilẹ̀ṣẹ̀, ká wá sọ pé a ò ní lò ó mọ́.



Òfin àtọwọ́dọ́wọ́ àwọn Júù kan tó ti wà tipẹ́tipẹ́ ni wọ́n sábà máa ń sọ pé ó jẹ́ ìdí kejì tí wọ́n fi yọ orúkọ Ọlọ́run kúrò nínú Bíbélì. Ọ̀pọ̀ lára àwọn Júù wọ̀nyẹn sọ pé èèwọ̀ ni, èèyàn ò gbọ́dọ̀ pe orúkọ Ọlọ́run. Òfin kan tó wà nínú Bíbélì ni wọ́n ṣì lóye tí wọ́n fi sọ bẹ́ẹ̀. Òfin náà sọ pé: “Ìwọ kò gbọ́dọ̀ lo orúkọ Jèhófà Ọlọ́run rẹ lọ́nà tí kò ní láárí, nítorí Jèhófà kò ní ṣàìfi ìyà jẹ ẹni tí ó lo orúkọ rẹ̀ lọ́nà tí kò ní láárí.”—Ẹ́kísódù 20:7.



Òfin yìí sọ pé ẹnikẹ́ni ò gbọ́dọ̀ lo orúkọ Ọlọ́run nílòkulò. Àmọ́, ǹjẹ́ ó kà á léèwọ̀ pé ká má lo orúkọ Ọlọ́run tọ̀wọ̀tọ̀wọ̀? Rárá, kò ní ká máà lò ó tọ̀wọ̀tọ̀wọ̀. Àwọn tó kọ Ìwé Mímọ́ Lédè Hébérù (tí wọ́n ń pè ní Májẹ̀mú Láéláé) jẹ́ olóòótọ́ èèyàn tí wọ́n pa Òfin tí Ọlọ́run fún orílẹ̀-èdè Ísírẹ́lì ayé ọjọ́un mọ́. Síbẹ̀, lemọ́lemọ́ ni wọ́n lo orúkọ Ọlọ́run. Bí àpẹẹrẹ, wọ́n lo orúkọ Ọlọ́run nínú ọ̀pọ̀ sáàmù tí ẹgbàágbèje olùjọsìn kọ lórin sí Ọlọ́run. Kódà, Jèhófà sọ pé káwọn olùjọsìn òun máa pe orúkọ òun, àwọn tó jẹ́ onígbọràn sì ṣe bẹ́ẹ̀. (Jóẹ́lì 2:32; Ìṣe 2:21) Ìdí nìyẹn táwọn Kristẹni lónìí fi ń lo orúkọ Ọlọ́run tọ̀wọ̀tọ̀wọ̀, bí Jésù náà ṣe lò ó tọ̀wọ̀tọ̀wọ̀.—Jòhánù 17:26.



Àṣìṣe ńlá làwọn olùtumọ̀ Bíbélì ṣe bí wọ́n ṣe fi orúkọ oyè rọ́pò orúkọ Ọlọ́run nínú Bíbélì. Ńṣe ni wọ́n jẹ́ kí Ọlọ́run dà bí ẹni tó jìnnà jù tí kì í sì í ṣe ẹni gidi kan, bẹ́ẹ̀ Bíbélì rọ̀ wá pé ká ní “ìbárẹ́ tímọ́tímọ́ pẹ̀lú Jèhófà.” (Sáàmù 25:14) Ìwọ ronú nípa ẹnì kan tó o pè ní ọ̀rẹ́ rẹ tímọ́tímọ́ ná. Ǹjẹ́ o lè sọ pé ọ̀rẹ́ rẹ tímọ́tímọ́ lẹnì kan tí o kò bá mọ orúkọ rẹ̀? Bákan náà, téèyàn ò bá mọ̀ pé Jèhófà ni orúkọ Ọlọ́run, báwo ló ṣe lè sún mọ́ ọn ní gidi? Síwájú sí i, táwọn èèyàn kì í bá lo orúkọ Ọlọ́run, wọn ò lè mọ ìtumọ̀ pàtàkì tó ní. Kí ni ìtumọ̀ orúkọ Ọlọ́run?



Fúnra Ọlọ́run ló sọ ohun tí orúkọ rẹ̀ túmọ̀ sí fún Mósè tó jẹ́  ìránṣẹ́ rẹ̀ tòótọ́. Nígbà tí Mósè bi Ọlọ́run pé kí lorúkọ rẹ̀, Jèhófà dá a lóhùn pé: “Èmi yóò jẹ́ ohun tí èmi yóò jẹ́.” (Ẹ́kísódù 3:14) Bí ìtumọ̀ Bíbélì Rotherham ṣe túmọ̀ ẹsẹ náà ni pé: “Èmi yóò di ohunkóhun tí mo bá fẹ́.” Nítorí náà, Jèhófà lè di ohunkóhun láti lè ṣe ohun tó ní lọ́kàn láti ṣe.



Ká sọ pé o lè di ohunkóhun tó o bá fẹ́, kí lò bá ṣe? Kí lò bá ṣe fáwọn ọ̀rẹ́ rẹ? Tí ìkan nínú wọn bá ń ṣàìsàn, ì bá ṣeé ṣe fún ọ láti di dókítà kó o sì tọ́jú rẹ̀. Bó bá sì jẹ́ pé ńṣe lẹnì kan nínú wọn wọko gbèsè, ì bá ṣeé ṣe fún ọ láti di olówó tó ń fowó ṣàánú tí wàá sì fowó rẹ gbà á sílẹ̀. Àmọ́ ká sòótọ́, ó lójú ohun tó o lè dà. Bó sì ṣe rí fún gbogbo wa náà nìyẹn. Bó o ṣe ń kẹ́kọ̀ọ́ Bíbélì, ẹnu á yà ọ́ gan-an láti rí bí Jèhófà ṣe ń di ohunkóhun kó bàa lè mú àwọn ìlérí rẹ̀ ṣẹ. Ó sì máa ń wù ú láti lo agbára rẹ̀ nítorí àwọn tí wọ́n nífẹ̀ẹ́ rẹ̀. (2 Kíróníkà 16:9) Àmọ́ àwọn tí kò mọ orúkọ Ọlọ́run kò lè mọ nǹkan kan nípa oríṣiríṣi ànímọ́ rere tó ní, èyí tí ìtumọ̀ orúkọ rẹ̀ gbé yọ.



Kò sí àní-àní pé Jèhófà tó jẹ́ orúkọ Ọlọ́run wà nínú Bíbélì. Tí a bá mọ ìtumọ̀ rẹ̀ tí a sì ń lò ó fàlàlà nínú ìjọsìn wa, á ràn wá lọ́wọ́ láti túbọ̀ sún mọ́ Jèhófà tó jẹ́ Bàbá wa ọ̀run. 




ÀFIKÚN

Bí Dáníẹ́lì Ṣe Sọ Àsọtẹ́lẹ̀ Ìgbà Tí Mèsáyà Yóò Dé



BÓ TILẸ̀ jẹ́ pé ó ju ọgọ́rùn-ún márùn-ún ọdún lọ tí wòlíì Dáníẹ́lì ti gbé ayé kí wọ́n tó bí Jésù, Ọlọ́run ṣí ohun kan payá fún Dáníẹ́lì tó jẹ́ kó ṣeé ṣe láti mọ ìgbà tí Ọlọ́run fi ẹ̀mí mímọ́ yan Jésù gẹ́gẹ́ bí Mèsáyà tàbí Kristi. Ọlọ́run sọ fún Dáníẹ́lì pé: “Kí o mọ̀, kí o sì ní ìjìnlẹ̀ òye pé láti ìjáde lọ ọ̀rọ̀ náà láti mú Jerúsálẹ́mù padà bọ̀ sípò àti láti tún un kọ́ títí di ìgbà Mèsáyà Aṣáájú, ọ̀sẹ̀ méje yóò wà, àti ọ̀sẹ̀ méjì-lé-lọ́gọ́ta.”—Dáníẹ́lì 9:25.



 Láti lè mọ ìgbà tí Mèsáyà yóò dé, a gbọ́dọ̀ kọ́kọ́ mọ ọdún tí a óò ti bẹ̀rẹ̀ sí í ka ìgbà tí yóò dé. Gẹ́gẹ́ bí àsọtẹ́lẹ̀ náà ṣe sọ, ó jẹ́ “láti ìjáde lọ ọ̀rọ̀ náà láti mú Jerúsálẹ́mù padà bọ̀ sípò àti láti tún un kọ́.” Ọdún wo ni “ìjáde lọ ọ̀rọ̀ náà” wáyé? Nehemáyà tó jẹ́ ọ̀kan lára àwọn tó kọ Bíbélì sọ pé, ọ̀rọ̀ náà láti tún Jerúsálẹ́mù kọ́ jáde lọ ní “ọdún ogún Atasásítà Ọba.” (Nehemáyà 2:1, 5-8) Àwọn òpìtàn fìdí rẹ̀ múlẹ̀ pé ọdún 474 ṣáájú Sànmánì Kristẹni (Ṣ.S.K.) ni Atasásítà pé ọdún kan lórí ìtẹ́. Nítorí náà, ọdún 455 Ṣ.S.K. ló pé ogún ọdún tó gorí ìtẹ́. Ní  báyìí, a ti mọ̀ pé ọdún 455 Ṣ.S.K. la ti máa bẹ̀rẹ̀ sí í ṣírò ìgbà tí Dáníẹ́lì sọ tẹ́lẹ̀ pé Mèsáyà yóò dé.



Dáníẹ́lì jẹ́ ká mọ iye ọdún tó wà láàárín ìgbà tá a bẹ̀rẹ̀ sí í ṣírò ìgbà tí Mèsáyà yóò dé sí ìgbà tí Mèsáyà máa dé. Àsọtẹ́lẹ̀ náà sọ pé yóò jẹ́ ‘ọ̀sẹ̀ méje [7], àti ọ̀sẹ̀ méjìlélọ́gọ́ta [62],’ tí àròpọ̀ rẹ̀ jẹ́ ọ̀sẹ̀ mọ́kàndínláàádọ́rin [69]. Báwo ni ìgbà yìí ṣe gùn tó? Àwọn ìtumọ̀ Bíbélì kan fi hàn pé wọn kì í ṣe ọ̀sẹ̀ ọlọ́jọ́ méje-méje, àmọ́ wọ́n jẹ́ ọ̀sẹ̀ ọlọ́dún. Ìyẹn túmọ̀ sí pé ọ̀sẹ̀ kan dúró fún ọdún méje. Àwọn Júù ayé ọjọ́un mọ ọ̀sẹ̀ ọlọ́dún, tàbí ọdún méje-méje tá a ń sọ̀rọ̀ nípa rẹ̀ yìí. Bí àpẹẹrẹ, wọ́n máa ń pa ọdún Sábáàtì mọ́ ní ọdún keje-kéje. (Ẹ́kísódù 23:10, 11) Nítorí náà, nínú àsọtẹ́lẹ̀ ọlọ́sẹ̀ mọ́kàndínláàádọ́rin [69] yìí, ọ̀sẹ̀ kọ̀ọ̀kan jẹ́ ọdún méje-méje, àròpọ̀ rẹ̀ sì jẹ́ ọgọ́rùn-ún mẹ́rin ó lé ọgọ́rin àti mẹ́ta [483] ọdún.



Ìṣirò ló wá kàn tá a máa ṣe báyìí. Tá a bá ka ọgọ́rùn-ún mẹ́rin ó lé ọgọ́rin àti mẹ́ta [483] ọdún láti ọdún 455 Ṣ.S.K., yóò mú wa dé ọdún 29 Sànmánì Kristẹni (S.K.). Ọdún yẹn gan-an ni wọ́n ri Jésù bọmi tó sì di Mèsáyà! * (Lúùkù 3:1, 2, 21, 22) Ǹjẹ́ bí àsọtẹ́lẹ̀ Bíbélì yìí ṣe nímùúṣẹ ò jọ èèyàn lójú?




ÀFIKÚN

Jésù Kristi Ni Mèsáyà Tí Ọlọ́run Ṣèlérí



JÈHÓFÀ ràn wá lọ́wọ́ ká lè dá Mèsáyà tó ṣèlérí pé yóò jẹ́ Olùdáǹdè mọ̀. Bó ṣe ràn wá lọ́wọ́ ní pé ó mí sí àwọn wòlíì rẹ̀ pé kí wọ́n sọ ẹ̀kúnrẹ́rẹ́ àsọtẹ́lẹ̀ nípa ìbí Mèsáyà, iṣẹ́ òjíṣẹ́ rẹ̀, àti ikú rẹ̀. Gbogbo àsọtẹ́lẹ̀ tí wọ́n sọ tá a rí nínú Bíbélì ló ṣẹ sára Jésù  Kristi, kò já létí; bí wọ́n sì ṣe sọ pé àwọn àsọtẹ́lẹ̀ náà yóò ṣe ṣẹ ni wọ́n ṣe ṣẹ. Kó o lè mọ̀ pé bẹ́ẹ̀ lọ̀rọ̀ rí, jẹ́ ká wo àsọtẹ́lẹ̀ mélòó kan tó sọ nípa ìbí Jésù àti nípa ìgbà tó wà ní kékeré.



Wòlíì Aísáyà sọ tẹ́lẹ̀ pé Mèsáyà yóò jẹ́ àtọmọdọ́mọ Ọba Dáfídì. (Aísáyà 9:7) Inú ìran ìdílé Dáfídì ni wọ́n sì bí Jésù sí lóòótọ́.—Mátíù 1:1, 6-17.



 Wólìí Ọlọ́run mìíràn tórúkọ rẹ̀ ń jẹ́ Míkà sọ tẹ́lẹ̀ pé “Bẹ́tílẹ́hẹ́mù Éfúrátà” ni wọn yóò bí ọmọ yìí sí ó sì tún sọ pé yóò di olùṣàkóso lásẹ̀yìnwá-àsẹ̀yìnbọ̀. (Míkà 5:2) Lákòókò tí wọ́n bí Jésù, ìlú méjì ni wọ́n ń pè ní Bẹ́tílẹ́hẹ́mù lórílẹ̀-èdè Ísírẹ́lì. Ọ̀kan wà nítòsí ìlú Násárétì tó wà ní àríwá orílẹ̀-èdè Ísírẹ́lì, èkejì sì wà nítòsí Jerúsálẹ́mù ní Júdà. Tẹ́lẹ̀tẹ́lẹ̀, Éfúrátà ni wọ́n ń pe Bẹ́tílẹ́hẹ́mù tó wà nítòsí Jerúsálẹ́mù. Bí àsọtẹ́lẹ̀ Míkà sì ṣe sọ, Bẹ́tílẹ́hẹ́mù tó wà nítòsí Jerúsálẹ́mù yìí ni wọ́n bí Jésù sí!—Mátíù 2:1.



Àsọtẹ́lẹ̀ Bíbélì mìíràn sọ pé Ọlọ́run yóò pe Ọmọ rẹ̀ “láti Íjíbítì.” Nígbà tí Jésù wà ní kékeré, wọ́n gbé e lọ́ sí Íjíbítì. Àmọ́ lẹ́yìn tí ọba Hẹ́rọ́dù kú, wọ́n gbé Jésù padà láti Íjíbítì. Bí àsọtẹ́lẹ̀ yìí ṣe ṣẹ nìyẹn.—Hóséà 11:1; Mátíù 2:15.



Nínú àtẹ ìsọfúnnni tá a pe àkọ́lé rẹ̀ ní “ Àwọn Àsọtẹ́lẹ̀ Nípa Mèsáyà,” a to àwọn ẹsẹ Bíbélì tó sọ kúlẹ̀kúlẹ̀ àwọn ohun tó máa ṣẹlẹ̀ sí Mèsáyà sábẹ́ àkòrí tá a pè ní “Àsọtẹ́lẹ̀.” Jọ̀wọ́ fi àwọn ẹsẹ Bíbélì náà wé àwọn èyí tá a tò sábẹ́ àkòrí tá a pè ní “Ìmúṣẹ.” Tó o bá ṣe bẹ́ẹ̀, ìgbàgbọ́ tó o ní, pé òótọ́ ni Ọ̀rọ̀ Ọlọ́run, yóò lágbára sí i.



Bó o ṣe ń gbé àwọn ẹsẹ Bíbélì wọ̀nyí yẹ̀ wò, fi sọ́kàn pé ọgọ́rọ̀ọ̀rún ọdún ṣáájú kí wọ́n tó bí Jésù ni wọ́n ti kọ àwọn tó jẹ́ àsọtẹ́lẹ̀ nínú àwọn ẹsẹ Bíbélì wọ̀nyẹn. Jésù sọ pé: “Gbogbo ohun tí a kọ̀wé rẹ̀ nípa mi nínú òfin Mósè àti nínú àwọn Wòlíì àti àwọn Sáàmù ni a gbọ́dọ̀ mú ṣẹ.” (Lúùkù 24:44) Bí ìwọ náà ṣe rí i kà nínú Bíbélì, gbogbo àsọtẹ́lẹ̀ tí Ọlọ́run sọ nípa Mèsáyà ló nímùúṣẹ, kò já létí!






ÀFIKÚN

Òtítọ́ Nípa Baba, Ọmọ, àti Ẹ̀mí Mímọ́



ÀWỌN tó gba ẹ̀kọ́ Mẹ́talọ́kan gbọ́ sọ pé ẹni mẹ́ta ló para pọ̀ di Ọlọ́run. Wọ́n sọ pé àwọn ẹni mẹ́ta náà ni Baba, Ọmọ àti Ẹ̀mí Mímọ́. Wọ́n tún sọ pé àwọn mẹ́tẹ̀ẹ̀ta bára wọn dọ́gba, pé ọ̀kọ̀ọ̀kan wọn ló jẹ́ olódùmarè, wọn kò sì ní ìbẹ̀rẹ̀. Nípa bẹ́ẹ̀,  ohun táwọn ẹlẹ́kọ̀ọ́ Mẹ́talọ́kan ń sọ ni pé, Baba jẹ́ Ọlọ́run, Ọmọ jẹ́ Ọlọ́run, Ẹ̀mí Mímọ́ jẹ́ Ọlọ́run, síbẹ̀, Ọlọ́run kan ṣoṣo ló wà.



Ọ̀pọ̀ àwọn tó gba ẹ̀kọ́ Mẹ́talọ́kan gbọ́ ló gbà pé àwọn ò lè ṣàlàyé rẹ̀. Síbẹ̀, wọ́n ṣì máa ń rò pé ẹ̀kọ́ Bíbélì ni. Bẹ́ẹ̀ sì rèé, ọ̀rọ̀ náà “Mẹ́talọ́kan” ò sí nínú Bíbélì rárá. Àmọ́, ṣé ohun kan wà nínú Bíbélì tó ṣeé ṣe kéèyàn rò pé Mẹ́talọ́kan ló ń tọ́ka sí ni? Láti lè rí ìdáhùn sí ìbéèrè yìí, jẹ́ ká wo ẹsẹ Bíbélì kan táwọn tó gba ẹ̀kọ́ Mẹ́talọ́kan gbọ́ sábà máa ń fi ti ẹ̀kọ́ náà lẹ́yìn.

‘ỌLỌRUN LI Ọ̀RỌ NA’



Jòhánù 1:1 sọ pé: “Li àtetekọṣe li Ọ̀rọ wà, Ọ̀rọ si wà pẹlu Ọlọrun, Ọlọrun si li Ọ̀rọ na.” (Bibeli Mimọ) Ní ọwọ́ ìsàlẹ̀ nínú orí Bíbélì yìí kan náà, àpọ́sítélì Jòhánù fi hàn kedere pé Jésù ni “Ọ̀rọ̀ náà.” (Jòhánù 1:14) Nítorí pé Bíbélì sọ pé Ọlọ́run ni Ọ̀rọ̀ náà, àwọn kan sọ pé ó ní láti jẹ́ pé ńṣe ni Baba àti Ọmọ jọ wà nínú Ọlọ́run kan ṣoṣo.



Àmọ́ ṣá o, fi sọ́kàn pé èdè Gíríìkì lẹni tó kọ ẹsẹ Bíbélì yìí fi kọ ọ́ ní ìpilẹ̀ṣẹ̀. Ẹ̀yìn-ọ̀-rẹyìn làwọn olùtumọ̀ wá túmọ̀ rẹ̀ sí àwọn èdè mìíràn. Àmọ́, àwọn olùtumọ̀ Bíbélì kan túmọ̀ gbólóhùn náà, “Ọlọrun si li Ọ̀rọ na,” lọ́nà tó yàtọ̀. Kí nìdí? Ìdí ni pé wọ́n ní ìmọ̀ nípa èdè Gíríìkì tí wọ́n fi kọ Bíbélì. Ìyẹn ló mú kí wọ́n gbà pé ó yẹ káwọn túmọ̀ gbólóhùn náà lọ́nà tó yàtọ̀. Báwo wá ni wọ́n ṣe túmọ̀ rẹ̀ lọ́nà tó yàtọ̀? Àpẹẹrẹ díẹ̀ rèé: “Logos [Ọ̀rọ̀] náà jẹ́ ẹni ti ọ̀run.” (A New Translation of the Bible) “Ọ̀rọ̀ náà jẹ́ ọlọ́run kan.” (The New Testament in an Improved Version) “Ọ̀rọ̀ náà wà pẹ̀lú Ọlọ́run ó sì jẹ́ ẹni ẹ̀mí bíi tirẹ̀.” (The Translator’s New Testament) Àwọn ìtumọ̀ Bíbélì wọ̀nyí fi hàn pé Ọ̀rọ̀ náà kì í ṣe Ọlọ́run. * Kàkà bẹ́ẹ̀, wọ́n pe Ọ̀rọ̀ náà ní “ọlọ́run kan” nítorí pé ipò gíga ló wà láàárín àwọn ẹ̀dá Ọlọ́run. Ọ̀rọ̀ náà, “ọlọ́run” táwọn olùtumọ̀ lò nínú ẹsẹ yìí túmọ̀ sí “ẹni alágbára.”

 GBÉ ÀWỌN Ẹ̀RÍ MÌÍRÀN YẸ̀ WÒ



Ọ̀pọ̀ jù lọ èèyàn ni kò mọ èdè Gíríìkì tí wọ́n fi kọ Bíbélì. Báwo wá lo ṣe lè mọ ohun tí àpọ́sítélì Jòhánù ní lọ́kàn gan-an? Tóò, ronú nípa àpẹẹrẹ yìí ná: Ká sọ pé olùkọ́ kan kọ́ àwọn akẹ́kọ̀ọ́ rẹ̀ ní nǹkan kan. Ká sọ pé nígbà tó yá, òye táwọn akẹ́kọ̀ọ́ náà ní lórí ohun tí olùkọ́ wọn kọ́ wọn yìí kò dọ́gba. Kí ló yẹ kí wọ́n ṣe? Wọ́n lè padà lọ bá olùkọ́ náà pé kó túbọ̀ ṣàlàyé rẹ̀ fáwọn. Ó dájú pé tí wọ́n bá tún gbọ́ àlàyé sí i, ẹ̀kọ́ náà yóò túbọ̀ yé wọn. Bíi tàwọn akẹ́kọ̀ọ́ yìí, bí ìwọ náà bá fẹ́ mọ ohun tí Jòhánù 1:1 túmọ̀ sí gan-an, o lè wonú Ìhìn Rere Jòhánù fún àlàyé síwájú sí i. Tó o bá túbọ̀ rí àlàyé sí i lórí ọ̀rọ̀ Mẹ́talọ́kan, wàá lè mọ òtítọ́.



Bí àpẹẹrẹ, wo ohun tí Jòhánù tún kọ ní Jòhánù orí 1 ẹsẹ 18. Ó kà pé: “Kò sí ènìyàn kankan tí ó ti rí Ọlọ́run [Olódùmarè] nígbà kankan rí.” Àmọ́, àwọn èèyàn ti rí Jésù tó jẹ́ Ọmọ rí, nítorí Jòhánù sọ pé: “Ọ̀rọ na [Jésù] si di ara, on si mba wa gbé, (awa si nwò ogo rẹ̀, ogo bi ti ọmọ bíbi kanṣoṣo lati ọdọ Baba wá,) o kún fun ore-ọfẹ ati otitọ.” (Jòhánù 1:14, Bíbélì Mímọ́ ) Báwo wá ni Ọmọ ṣe lè jẹ́ apá kan Ọlọ́run Olódùmarè? Jòhánù tún sọ pé Ọ̀rọ̀ náà “wà pẹ̀lú Ọlọ́run.” Àmọ́, ṣé ó lè ṣeé ṣe pé kẹ́nì kan wà pẹ̀lú ẹnì kan kó sì tún wá jẹ́ pé òun lẹni náà? Yàtọ̀ síyẹn, ní Jòhánù 17:3, Jésù fi hàn kedere pé ẹni ọ̀tọ̀ọ̀tọ̀ ni òun àti Bàbá òun tó wà lọ́run. Ó pe Bàbá rẹ̀ ní “Ọlọ́run tòótọ́ kan ṣoṣo náà.” Nígbà tí Ìhìn Rere Jòhánù sì ń parí lọ, ohun tí Jòhánù fi ṣe àkópọ̀ gbogbo ọ̀rọ̀ yìí ni pé: “Ìwọ̀nyí ni a ti kọ sílẹ̀ kí ẹ lè gbà gbọ́ pé Jésù ni Kristi Ọmọ Ọlọ́run.” (Jòhánù 20:31) Kíyè sí i pé Ọmọ Ọlọ́run ló pe Jésù, kì í ṣe Ọlọ́run. Àwọn àlàyé mìíràn tá a rí látinú Ìhìn Rere Jòhánù yìí fi bó ṣe yẹ ká lóye Jòhánù 1:1 hàn wá. Jésù tí Bíbélì pè ní Ọ̀rọ̀ náà jẹ́ “ọlọ́run kan” nítorí pé ipò gíga ló wà, àmọ́ òun kọ́ ni Ọlọ́run Olódùmarè.

WÁ Ẹ̀RÍ KÚN ÀWỌN Ẹ̀RÍ WỌ̀NYÍ KÓ LÈ TÚBỌ̀ DÁ Ọ LÓJÚ



Tún ronú nípa àpẹẹrẹ olùkọ́ àtàwọn akẹ́kọ̀ọ́ tá a gbé yẹ̀ wò lẹ́ẹ̀kan. Ká sọ pé àwọn kan nínú wọn ṣì ń ṣiyè méjì lẹ́yìn tí wọ́n ti gbọ́ àlàyé sí i lẹ́nu olùkọ́ náà, kí tún ni wọ́n lè ṣe? Wọ́n lè lọ bá olùkọ́ mìíràn pé kó ṣàlàyé ẹ̀kọ́ náà síwájú sí i fáwọn.  Tí olùkọ́ kejì bá lè ṣàlàyé sí i fún àwọn akẹ́kọ̀ọ́ náà pé òótọ́ ni ohun tí olùkọ́ wọn kọ́ wọn, ọ̀pọ̀ jù lọ wọn ni kò ní ṣiyè méjì mọ́. Lọ́nà kan náà, tí ohun tí Jòhánù ń sọ gan-an nípa bí Jésù àti Ọlọrun Olódùmarè ṣe jẹ́ síra wọn kò bá dá ọ lójú, wo ohun tí ẹlòmíràn tó jẹ́ ọ̀kan lára àwọn tó kọ Bíbélì sọ nípa rẹ̀. Bí àpẹẹrẹ, wo ohun tí Mátíù kọ. Ó kọ ohun tí Jésù sọ nípa òpin ètò àwọn nǹkan yìí pé: “Ní ti ọjọ́ àti wákàtí yẹn, kò sí ẹnì kankan tí ó mọ̀ ọ́n, àwọn áńgẹ́lì ọ̀run tàbí Ọmọ pàápàá kò mọ̀ ọ́n, bí kò ṣe Baba nìkan.” (Mátíù 24:36) Báwo lèyí ṣe fi hàn pé Jésù kì í ṣe Ọlọ́run Olódùmarè?



Jésù sọ pé Bàbá mọ̀ ju Ọmọ lọ. Àmọ́ ká ní Jésù jẹ́ apá kan Ọlọ́run Olódùmarè ni, ì bá mọ gbogbo nǹkan tí Bàbá rẹ̀ mọ̀. Èyí fi hàn pé Ọmọ àti Bàbá kò bára wọn dọ́gba. Síbẹ̀, àwọn kan ṣì máa sọ pé: ‘Ẹni ẹ̀mí ni Jésù tẹ́lẹ̀tẹ́lẹ̀ kó tó di èèyàn, ìgbà tó sì wà léèyàn ló sọ̀rọ̀ yìí.’ Àmọ́ ká tiẹ̀ sọ pé ohun tó ń sọ ni pé ìgbà tòun jẹ́ èèyàn nìkan lòun ò mọ ohun kan tí Bàbá òun mọ̀, ẹ̀mí mímọ́ ńkọ́? Tó bá jẹ́ pé apá kan Ọlọ́run Olódùmarè ni ẹ̀mí mímọ́, kí ló dé tí Jésù ò fi sọ pé ẹ̀mí mímọ́ mọ ohun tí Bàbá mọ̀?




Bó o ṣe ń bá ìkẹ́kọ̀ọ́ Bíbélì rẹ nìṣó, wàá máa rí àwọn ẹsẹ Bíbélì mìíràn tó sọ nípa ọ̀rọ̀ yìí. Àwọn ẹsẹ Bíbélì náà sọ ohun tó jẹ́ òótọ́ nípa Baba, Ọmọ àti ẹ̀mí mímọ́, wọ́n sì fìdí rẹ̀ múlẹ̀ pé wọn ò bára dọ́gba.—Sáàmù 90:2; Ìṣe 7:55; Kólósè 1:15




ÀFIKÚN

Ìdí Táwọn Kristẹni Tòótọ́ Kì Í Fi Í Lo Àgbélébùú Nínú Ìjọsìn



Ọ̀KẸ́ àìmọye èèyàn ló fẹ́ràn àgbélébùú gan-an ti wọ́n sì ń bọ̀wọ̀ fún un. Ìwé gbédègbẹ́yọ̀ The Encyclopædia Britannica pe àgbélébùú ní “àmì pàtàkì nínú ìsìn Kristẹni.” Àmọ́, àwọn Kristẹni tòótọ́ kì í lo àgbélébùú nínú ìjọsìn. Kí nìdí?



Ìdí kan pàtàkì ni pé kì í ṣe orí àgbélébùú ni Jésù Kristi kú sí. Ọ̀rọ̀ èdè Gíríìkì tí wọ́n túmọ̀ sí “àgbélébùú” ni stau·rosʹ. Àmọ́ ìtumọ̀ rẹ gan-an ni “òpó igi tó dúró ṣánṣán.” Bíbélì The Companion  Bible sọ pé: “[Stau·rosʹ] kò túmọ̀ sí igi méjì tí wọ́n gbé lébùú ara wọn rárá. . . . Kò tiẹ̀ sí ohun kankan nínú èdè Gíríìkì tí wọ́n fi kọ [Májẹ̀mú Tuntun] tó túmọ̀ sí igi méjì.”



Nínú àwọn ẹsẹ Ìwé Mímọ́ bíi mélòó kan, àwọn tó kọ Bíbélì lo ọ̀rọ̀ mìíràn fún ohun tí wọ́n kan Jésù mọ́. Ọ̀rọ̀ tí wọ́n lò náà ni ọ̀rọ̀ èdè Gíríìkì náà, xyʹlon. (Ìṣe 5:30; 10:39; 13:29; Gálátíà 3:13; 1 Pétérù 2:24) Ohun tí ọ̀rọ̀ yìí wulẹ̀ túmọ̀ sí ni “igi” tàbí “òpó.”



Ìwé kan ní èdè Jámánì tí Hermann Fulda kọ ṣàlàyé ìdí tí wọ́n fi máa ń lo òpó tí wọ́n bá fẹ́ fìyà ikú jẹ ọ̀daràn, ó ní: “Kì í ṣe gbogbo ibi tí wọ́n yàn láti máa pa ọ̀daràn ni igi wà. Ìdí nìyẹn tí wọ́n fi máa ń ri òpó mọ́lẹ̀, tí wọ́n á sì fìyà ikú jẹ ọ̀daràn lórí rẹ̀. Bí wọ́n ṣe máa ń ṣe é ni pé wọ́n á pa ọwọ́ ọ̀daràn náà pọ̀ sókè orí rẹ̀, àti lọ́pọ̀ ìgbà, wọ́n á pa ẹsẹ̀ rẹ̀ pọ̀, wọ́n á wá fi ìṣó kàn án mọ́ òpó náà tàbí kí wọ́n fokùn dì í mọ ọn.”—Das Kreuz und die Kreuzigung.



Àmọ́, inú Ọ̀rọ̀ Ọlọ́run ni ẹ̀rí tó dájú jù lọ wà. Àpọ́sítélì Pọ́ọ̀lù sọ pé: “Kristi nípa rírà, tú wa sílẹ̀ kúrò lábẹ́ ègún Òfin nípa dídi ègún dípò wa, nítorí a kọ̀wé rẹ̀ pé: ‘Ẹni ègún ni olúkúlùkù ènìyàn tí a gbé kọ́ sórí òpó igi.’” (Gálátíà 3:13) Diutarónómì 21:22, 23 ni Pọ́ọ̀lù ti fa ọ̀rọ̀ yìí yọ, òpó igi sì ni ẹsẹ Bíbélì yìí mẹ́nu kàn, kì í ṣe àgbélébùú. Níwọ̀n bó sì ti jẹ́ pé “ẹni ègún” ni wọ́n ka ẹni tí wọ́n bá pa lọ́nà yìí sí, kò ní bójú mu káwọn Kristẹni máa fi àwòrán Kristi tí wọ́n kàn mọ́gi kọ́ sára ilé wọn.



Kò sí ẹ̀rí kankan tó fi hàn pé àwọn tí wọ́n sọ pé Kristẹni làwọn lo àgbélébùú nínú ìjọsìn títí fi di ọgọ́rùn-ún mẹ́ta ọdún lẹ́yìn ikú Kristi. Àmọ́ ní ọ̀rúndún kẹrin, Olú Ọba Kọnsitatáìnì tó jẹ́ Kèfèrí yí padà sí ìsìn Kristẹni apẹ̀yìndà ó sì gbé àgbélébùú lárugẹ gẹ́gẹ́ bí àmì ìsìn Kristẹni apẹ̀yìndà náà. Ohun tó wù kí Kọnsitatáìnì rí lọ́bẹ̀ tó fi warú sọ́wọ́, ohun tá a sáà mọ̀ ni pé àgbélébùú ò ní nǹkan kan ṣe pẹ̀lú Jésù Kristi. Ká sọ̀rọ̀ síbi tọ́rọ̀ wà, inú ìsìn àwọn Kèfèrí àtọdúnmọ́dún ni àgbélébùú ti wá. Ìwé gbédègbẹ́yọ̀ New Catholic Encyclopedia sọ pé: “Wọ́n ti máa ń lo àgbélébùú láàárín àwọn èèyàn tó wà ṣáájú àkókò tí ìsìn Kristẹni bẹ̀rẹ̀ àti láàárín àwọn tí kì í ṣe Kristẹni pàápàá.” Àwọn ìwé mìíràn sọ pé láyé ọjọ́un, àwọn tó  ń jọ́sìn àwọn nǹkan tí Ọlọ́run dá máa ń lo àgbélébùú nínú ìjọsìn wọn, àwọn Kèfèrí sì máa ń lò ó nínú àwọn ayẹyẹ tó ń gbé ìbálòpọ̀ lárugẹ.



Kí wá nìdí tí wọ́n fi gbé àgbélébùú tó jẹ́ àmì ìjọsìn àwọn Kèfèrí ayé ọjọ́un lárugẹ? Ó jọ pé ìdí tí wọ́n fi gbé e lárugẹ ni kó bàa lè rọrùn fáwọn Kèfèrí láti yí padà sí “ìsìn Kristẹni” táwọn èèyàn náà gbà pé àwọn ń ṣe. Ṣùgbọ́n Bíbélì sọ ọ́, ó là á, pé jíjọ́sìn ohunkóhun tó jẹ́ àmì ìjọsìn Kèfèrí kò tọ̀nà. (2 Kọ́ríńtì 6:14-18) Ìwé Mímọ́ tún ka onírúurú ìbọ̀rìṣà léèwọ̀. (Ẹ́kísódù 20:4, 5; 1 Kọ́ríńtì 10:14) Nítorí náà, àwọn Kristẹni tòótọ́ kì í lo àgbélébùú nínú ìjọsìn. *




ÀFIKÚN

Oúnjẹ Alẹ́ Olúwa—Ìrántí Ikú Kristi Tá A Ń Ṣe Láti Bọlá fún Ọlọ́run



ÀṢẸ kan tó wà fáwọn Kristẹni ni pé kí wọ́n máa ṣe Ìrántí Ikú Kristi. Èyí la tún ń pè ní “Oúnjẹ Alẹ́ Olúwa.” (1 Kọ́ríńtì 11:20) Kí ló mú kó ṣe pàtàkì gan-an? Ìgbà wo ló yẹ ká máa ṣe é, báwo ló sì ṣe yẹ ká máa ṣe é?



Alẹ́ ọjọ́ táwọn Júù máa ń ṣe ayẹyẹ Ìrékọjá ni Jésù Kristi dá Oúnjẹ Alẹ́ Olúwa sílẹ̀ ní ọdún 33 Sànmánì Kristẹni. Ẹ̀ẹ̀kan lọ́dún làwọn Júù máa ń ṣe ayẹyẹ Ìrékọjá, ọjọ́ kẹrìnlá oṣù Nísàn ló sì máa ń bọ́ sí lórí kàlẹ́ńdà àwọn Júù. Káwọn Júù bàa lè ṣírò ìgbà tí ọjọ́ yìí á bọ́ sí, ó jọ pé ńṣe ni wọ́n máa ń dúró di ọjọ́ tí ọ̀sán àti òru máa ń gùn dọ́gba nígbà ìrúwé. Ọjọ́ yìí ni ọ̀sán máa ń jẹ́ wákátì méjìlá, tí òru sì máa ń jẹ́ wákátì méjìlá. Òṣùpá  tó bá lé kó tó di ọjọ́ tí ọ̀sán àti òru máa ń gùn dọ́gba ni wọ́n máa fi ń ka ìbẹ̀rẹ̀ oṣù Nísàn. Ọjọ́ mẹ́rìnlá lẹ́yìn náà ni wọ́n máa ń ṣe ayẹyẹ Ìrékọjá, lẹ́yìn tí oòrùn bá wọ̀.



Jésù ṣe ayẹyẹ Ìrékọjá pẹ̀lú àwọn àpọ́sítélì rẹ̀, lẹ́yìn náà ó jẹ́ kí Júdásì Ísíkáríótù jáde, ó sì fi Oúnjẹ Alẹ́ Olúwa lọ́lẹ̀. Òun ló rọ́pò ayẹyẹ Ìrékọjá àwọn Júù, nítorí náà, ẹ̀ẹ̀kan lọ́dún la ní láti máa ṣe é.



Ìhìn Rere Mátíù ròyìn pé: “Jésù mú ìṣù búrẹ́dì kan, lẹ́yìn sísúre, ó bù ú, ní fífi í fún àwọn ọmọ ẹ̀yìn, ó sì wí pé: ‘Ẹ gbà, ẹ jẹ. Èyí túmọ̀ sí ara mi.’ Pẹ̀lúpẹ̀lù, ó mú ife kan àti pé, lẹ́yìn dídúpẹ́, ó fi í fún wọn, ó wí pé: ‘Ẹ mu nínú rẹ̀, gbogbo yín; nítorí èyí túmọ̀ sí “ẹ̀jẹ̀ májẹ̀mú” mi, tí a óò tú jáde nítorí ọ̀pọ̀lọpọ̀ ènìyàn fún ìdáríjì àwọn ẹ̀ṣẹ̀.’”—Mátíù 26:26-28.



Èrò àwọn kan ni pé Jésù sọ búrẹ́dì náà di ẹran ara rẹ̀ tó sì sọ wáìnì náà di ẹ̀jẹ̀ rẹ̀. Àmọ́ nǹkan kan ò tíì ṣe Jésù lára lákòókò tó fún wọn ní búrẹ́dì yìí. Ṣé ara Jésù gan-an làwọn àpọ́sítélì jẹ ni, ṣe ẹ̀jẹ̀ rẹ̀ gan-an sì ni wọ́n mu? Rárá o, nítorí pé tí wọ́n bá ṣe bẹ́ẹ̀, wọ́n jẹ èèyàn nìyẹn, èyí ò sì bá òfin Ọlọ́run mu. (Jẹ́nẹ́sísì 9:3, 4; Léfítíkù 17:10) Bó ṣe wà nínú Lúùkù 22:20, Jésù sọ pé: “Ife yìí túmọ̀ sí májẹ̀mú tuntun nípa agbára ìtóye ẹ̀jẹ̀ mi, tí a óò tú jáde nítorí yín.” Ṣé ife yẹn gan-an ló di “májẹ̀mú tuntun” ni? Ko lè rí bẹ́ẹ̀, níwọ̀n bó ti jẹ́ pé àdéhùn ni májẹ̀mú jẹ́, tí kì í ṣe ohun téèyàn lè fojú rí.



Nítorí náà, ohun ìṣàpẹẹrẹ ni búrẹ́dì àti wáìnì wulẹ̀ jẹ́. Búrẹ́dì ṣàpẹẹrẹ ara pípé Kristi. Búrẹ́dì tó ṣẹ́ kù nígbà tí wọ́n ṣe ayẹyẹ Ìrékọjá ni Jésù lò. Wọn ò sì fi ohun tí ń mú nǹkan wú sínú búrẹ́dì yìí. (Ẹ́kísódù 12:8) Nínú Bíbélì, ìwúkàrà máa ń dúró fún ẹ̀ṣẹ̀ àti ìdíbàjẹ́. Nípa bẹ́ẹ̀, ara pípé Jésù tí Jésù fi rúbọ fún wa ni búrẹ́dì tí wọn kò fi ohun tí ń mú nǹkan wú sí yẹn dúró fún. Kò sí ẹ̀ṣẹ̀ kankan lára Jésù.—Mátíù 16:11, 12; 1 Kọ́ríńtì 5:6, 7; 1 Pétérù 2:22; 1 Jòhánù 2:1, 2.



Wáìnì pupa náà ṣàpẹẹrẹ ẹ̀jẹ̀ Jésù. Ẹ̀jẹ̀ yẹn ló jẹ́ kí májẹ̀mú tuntun ṣeé ṣe. Jésù sọ pé ẹ̀jẹ̀ òun ni a ta sílẹ̀ ‘fún ìdáríjì ẹ̀ṣẹ̀.’ Èyí ló mú kí àwọn èèyàn lè di mímọ́ lójú Ọlọ́run kí wọ́n sì bá Jèhófà wọ májẹ̀mú. (Hébérù 9:14; 10:16, 17) Májẹ̀mú tàbí  àdéhùn yìí ló jẹ́ kó ṣeé ṣe fún àwọn Kristẹni olóòótọ́ tí iye wọ́n jẹ́ ọ̀kẹ́ méje ó lé ẹgbàajì [144,000] láti lọ sí ọ̀run. Ibẹ̀ ni wọ́n á ti ṣàkóso bí ọba àti àlùfáà láti bù kún gbogbo aráyé.—Jẹ́nẹ́sísì 22:18; Jeremáyà 31:31-33; 1 Pétérù 2:9; Ìṣípayá 5:9, 10; 14:1-3.



Àwọn wo ló yẹ kó jẹ nínú àwọn ohun ìṣàpẹẹrẹ tá a fi ń ṣe Ìrántí Ikú Kristi? Bó ṣe yẹ kó rí, àwọn tó wà nínú májẹ̀mú tuntun tí wọ́n ní ìrètí láti lọ sọ́run nìkan ló yẹ kó jẹ búrẹ́dì kí wọ́n sì mu wáìnì. Ẹ̀mí mímọ́ Ọlọ́run ló fi ń dá irú àwọn ẹni bẹ́ẹ̀ lójú pé Ọlọ́run ti yàn wọ́n láti jẹ́ ọba ní ọ̀run. (Róòmù 8:16) Jésù tún bá wọn dá májẹ̀mú Ìjọba.—Lúùkù 22:29.



Àwọn tí wọ́n nírètí àtiwà láàyè títí láé nínú Párádísè lórí ilẹ̀ ayé ńkọ́? Àwọn náà máa ń pa àṣẹ Jésù mọ́ nípa lílọ síbi Oúnjẹ Alẹ́ Olúwa. Àmọ́, ńṣe ni wọ́n kàn máa ń lọ síbẹ̀ tọ̀wọ̀tọ̀wọ̀, wọn kì í jẹ búrẹ́dì, wọn kì í sì í mu wáìnì. Àwọn Ẹlẹ́rìí Jèhófà máa ń kóra jọ lẹ́ẹ̀kan lọ́dún fún Oúnjẹ Alẹ́ Olúwa, ní ọjọ́ kẹrìnlá oṣù Nísàn, lẹ́yìn tóòrùn bá wọ̀. Bó tilẹ̀ jẹ́ pé jákèjádò ayé, ìwọ̀nba ẹgbẹ̀rún èèyàn díẹ̀ ló sọ pé àwọn ní ìrètí àtilọ sọ́run, gbogbo Kristẹni ni Ìrántí Ikú Kristi ṣe pàtàkì fún. Ó jẹ́ àkókò tí gbogbo wa ti lè ronú lórí ìfẹ́ tí kò lẹ́gbẹ́ tí Jèhófà àti Jésù Kristi fi hàn sí wa.—Jòhánù 3:16.




ÀFIKÚN

Kí Ni “Ọkàn” àti “Ẹ̀mí” Jẹ́ Gan-an?



TÓ O bá gbọ́ ọ̀rọ̀ náà, “ọkàn” àti “ẹ̀mí,” kí lo máa ń rò pé wọ́n túmọ̀ sí? Èrò àwọn kan ni pé “ọkàn” tàbí “ẹ̀mí” jẹ ohun tí kò lè kú tó wà nínú èèyàn. Wọ́n rò pé téèyàn bá kú, ohun tí kò ṣeé fojú rí tó wà nínú ara yìí yóò fi ara sílẹ̀ yóò sì máa wà láàyè lọ níbòmíràn. Nítorí pé ìgbàgbọ́ yìí wọ́pọ̀, ó máa ń ya àwọn kan lẹ́nu tí wọ́n bá gbọ́ pé kì í ṣe ohun tí Bíbélì fi kọ́ni rárá. Nígbà náà, kí ni Ọ̀rọ̀ Ọlọ́run sọ pé ọkàn jẹ́, kí ló sì sọ pé ẹ̀mí jẹ́?

 BÍ BÍBÉLÌ ṢE LO Ọ̀RỌ̀ NÁÀ “ỌKÀN”



Kọ́kọ́ wo ọ̀rọ̀ náà, ọkàn. Ó ṣeé ṣe kó o rántí pé èdè Hébérù àti èdè Gíríìkì ni wọ́n fi kọ Bíbélì ní ìpilẹ̀ṣẹ̀. Ọ̀rọ̀ èdè Hébérù táwọn tó kọ Bíbélì lò fún ọkàn ni neʹphesh, ọ̀rọ̀ èdè Gíríìkì tí wọ́n sì lò fún un ni psy·kheʹ. Nínú Ìwé Mímọ́, ọ̀rọ̀ méjèèjì yìí fara hàn níye ìgbà tó ju ọgọ́rùn-ún mẹ́jọ lọ, Bíbélì Ìwé Mímọ́ ní Ìtumọ̀ Ayé Tuntun sì túmọ̀ wọn sí “ọkàn” ní gbogbo ibi tí wọ́n ti fara hàn. Tó o bá ṣe àgbéyẹ̀wò bí Bíbélì ṣe lò “ọkàn,” wàá rí i pé ohun mẹ́ta pàtàkì tí ọ̀rọ̀ náà tọ́ka sí ni (1) èèyàn, (2) ẹranko, tàbí (3) ẹ̀mí tí èèyàn tàbí ẹranko ní. Jẹ́ ká wo àwọn ẹsẹ Ìwé Mímọ́ tó fi ohun mẹ́tẹ̀ẹ̀ta tí ọkàn túmọ̀ sí yìí hàn.



Èèyàn. “Ní àwọn ọjọ́ Nóà, . . . a gbé àwọn ènìyàn díẹ̀ la omi já láìséwu, èyíinì ni, ọkàn mẹ́jọ.” (1 Pétérù 3:20) Ó ṣe kedere pé àwọn èèyàn ni “ọkàn” tó wà nínú ẹsẹ Bíbélì yìí dúró fún, ìyẹn, Nóà, aya rẹ̀, àwọn ọmọkùnrin rẹ̀ mẹ́ta àtàwọn aya wọn. Bákan náà, Ẹ́kísódù 16:16 sọ àwọn ìlànà tí Ọlọ́run fún àwọn ọmọ Ísírẹ́lì nípa mánà kíkó. Ó sọ pé: “Ẹ kó lára rẹ̀ . . . ní iye ọkàn tí ọ̀kọ̀ọ̀kan yín ní nínú àgọ́ rẹ̀.” Ìyẹn ni pé iye èèyàn tó wá nínú ìdílé kọ̀ọ̀kan ló ń pinnu ìwọ̀n mánà tí wọ́n ń kó. Àpẹẹrẹ àwọn ibòmíràn tí Bíbélì ti lo “ọkàn” fún èèyàn ni Jẹ́nẹ́sísì 46:18; Jóṣúà 11:11; Ìṣe 27:37; àti Róòmù 13:1.



Ẹranko. Nínú àkọsílẹ̀ tó wà nínú Bíbélì nípa bí Ọlọ́run ṣe ṣẹ̀dá, a kà pé: “Ọlọ́run sì ń bá a lọ láti wí pé: ‘Kí omi mú àwọn alààyè ọkàn agbáyìn-ìn máa gbá yìn-ìn, kí àwọn ẹ̀dá tí ń fò sì máa fò lókè ilẹ̀ ayé lójú òfuurufú ọ̀run.’ Ọlọ́run sì ń bá a lọ láti wí pé: ‘Kí ilẹ̀ ayé mú alààyè ọkàn jáde ní irú tiwọn, ẹran agbéléjẹ̀ àti ẹran tí ń rìn ká àti ẹranko ìgbẹ́ ilẹ̀ ayé ní irú tirẹ̀.’ Ó sì wá rí bẹ́ẹ̀.” (Jẹ́nẹ́sísì 1:20, 24) Àwọn ẹsẹ Bíbélì yìí pe ẹja, àwọn ẹran ilé àtàwọn ẹran ìgbẹ́ ní “ọkàn.” Bíbélì tún pe ẹyẹ àtàwọn ẹranko ní ọkàn nínú Jẹ́nẹ́sísì 9:10; Léfítíkù 11:46; àti Númérì 31:28.



Ẹ̀mí èèyàn. Nígbà mìíràn, “ọkàn” máa ń túmọ̀ sí ẹ̀mí èèyàn. Jèhófà sọ fún Mósè pé: “Gbogbo ènìyàn tí ń dọdẹ ọkàn rẹ ti kú.” (Ẹ́kísódù 4:19) Kí làwọn ọ̀tá Mósè ń dọdẹ? Bí wọ́n ṣe máa gbẹ̀mí Mósè ni wọ́n ń wá. Ṣáájú àkókò náà, nígbà tí Rákélì ń rọbí Bẹ́ńjámínì, ‘ọkàn rẹ̀ jáde lọ (nítorí pé ó kú).’ (Jẹ́nẹ́sísì  35:16-19) Ní àkókò náà, Rákélì pàdánù ẹ̀mí rẹ̀. Tún gbé ohun tí Jésù sọ yẹ̀ wò. Ó sọ pé: “Èmi ni olùṣọ́ àgùntàn àtàtà; olùṣọ́ àgùntàn àtàtà fi ọkàn rẹ̀ lélẹ̀ nítorí àwọn àgùntàn.” (Jòhánù 10:11) Jésù fi ọkàn rẹ̀, tàbí ẹ̀mí rẹ̀ lélẹ̀ nítorí aráyé. Nínú àwọn ẹsẹ Bíbélì wọ̀nyí, ẹ̀mí èèyàn ni “ọkàn” túmọ̀ sí. Wàá tún rí àpẹẹrẹ bí Bíbélì ṣe lo “ọkàn” fún ẹ̀mí èèyàn nínú 1 Àwọn Ọba 17:17-23; Mátíù 10:39; Jòhánù 15:13; àti Ìṣe 20:10.



Tó o bá túbọ̀ kẹ́kọ̀ọ́ Ọ̀rọ̀ Ọlọ́run, wàá rí i pé kò síbì kankan nínú Bíbélì tó o ti lè rí i tí wọ́n lo àwọn ọ̀rọ̀ náà “àìleèkú” tàbí “ayérayé” fún “ọkàn.” Kàkà bẹ́ẹ̀, ohun tí Bíbélì sọ ni pé ọkàn ń kú. (Ìsíkíẹ́lì 18:4, 20) Ìdí nìyẹn tí Bíbélì fi pe ẹni tó ti kú ní “òkú ọkàn.”—Léfítíkù 21:11.

A RÍ OHUN TÍ “Ẹ̀MÍ” TÚMỌ̀ SÍ



Ní báyìí, jẹ́ ká wo bí Bíbélì ṣe lo ọ̀rọ̀ náà, “ẹ̀mí.” Àwọn kan rò pé ńṣe ni “ẹ̀mí” wulẹ̀ jẹ́ ohun mìíràn tí wọ́n ń pe “ọkàn.” Àmọ́ kò rí bẹ́ẹ̀. Bíbélì fi hàn kedere pé ohun ọ̀tọ̀ọ̀tọ̀ ni “ẹ̀mí” àti “ọkàn” tọ́ka sí. Báwo ni wọ́n ṣe yàtọ̀?



Ọ̀rọ̀ èdè Hébérù tí àwọn tó kọ Bíbélì lò fún “ẹ̀mí” ni ruʹach, ọ̀rọ̀ èdè Gíríìkì tí wọ́n sì lò fún un ni pneuʹma. Ìwé Mímọ́ fúnra rẹ̀ fi ohun tí ọ̀rọ̀ wọ̀nyí túmọ̀ sí hàn. Bí àpẹẹrẹ, Sáàmù 104:29 sọ pé: “Bí ìwọ [Jèhófà ] bá mú ẹ̀mí [ruʹach] wọn kúrò, wọn a gbẹ́mìí mì, wọn a sì padà lọ sínú ekuru wọn.” Bákan náà, Jákọ́bù 2:26 sọ pé ‘ara láìsí ẹ̀mí [pneuʹma] jẹ́ òkú.’ Nínú àwọn ẹsẹ Bíbélì wọ̀nyí, “ẹ̀mí” túmọ̀ sí ohun tó mú kí ara wà láàyè. Òkú ni ara láìsí ẹ̀mí. Ìdí nìyẹn tí Bíbélì kò fi túmọ̀ ruʹach sí “ẹ̀mí” nìkan, àmọ́ tó tún túmọ̀ rẹ̀ sí “ipá,” tàbí ipá ìyè. Bí àpẹẹrẹ, Ọlọ́run sọ nípa Ìkún Omi ìgbà ayé Nóà pé: “Èmi yóò mú àkúnya omi wá sórí ilẹ̀ ayé láti run gbogbo ẹran ara tí ipá ìyè [ruʹach] ń ṣiṣẹ́ nínú wọn lábẹ́ ọ̀run.” (Jẹ́nẹ́sísì 6:17; 7:15, 22) Nípa bẹ́ẹ̀, “ẹ̀mí” tọ́ka sí ipá kan tèèyàn ò lè rí tó mú kí ìwàláàyè ṣeé ṣe tàbí tó mú kí gbogbo ohun alààyè wà láàyè.

A portable radio without any electrical or battery power source



Ọkàn àti ẹ̀mí kì í ṣe nǹkan kan náà. Kí ara tó lè wà láàyè, ó nílò ẹ̀mí bí rédíò ṣe nílò bátìrì kó tó lè ṣiṣẹ́. Kó bàa lè yé ọ dáadáa, ìwọ ronú nípa rédíò kékeré kan ná. Tó o bá kó bátìrì sínú rédíò, agbára tó wà nínú bátìrì náà yóò mú kí rédíò náà ṣiṣẹ́.  Àmọ́, tó o bá kó bátìrì kúrò nínú rẹ̀, kò ní lè ṣiṣẹ́, ńṣe ló máa dà bí òkú rédíò. Bó ṣe rí pẹ̀lú oríṣiríṣi rédíò náà nìyẹn, tó o bá yọ okùn rẹ̀ kúrò lára iná mànàmáná, kò ní lè ṣiṣẹ́. Bí bátìrì àti iná mànàmáná ṣe ń mú kí rédíò ṣiṣẹ́, bẹ́ẹ̀ náà ló ṣe jẹ́ pé ẹ̀mí ló mú kí ara wà láàyè. Bí iná mànàmáná àti bátìrì kò ṣe lè mọ nǹkan kan tí kò sì lè ronú, bẹ́ẹ̀ náà ni ẹ̀mí kò ṣe lè mọ nǹkan kan tí kò sì lè ronú. Kò lè dá wà láìsí ara. Àmọ́ láìsí ẹ̀mí tàbí ipá ìyè yẹn, ara wa yóò ‘kú, yóò sì padà lọ sínú ekuru rẹ̀,’ gẹ́gẹ́ bí onísáàmù náà ti sọ. —Sáàmù 104:29.



Nígbà tí Oníwàásù 12:7 ń sọ̀rọ̀ nípa ìgbà téèyàn bá kú, ó sọ pé: “Ekuru [ìyẹn ara èèyàn] yóò padà sí ilẹ̀, gan-an gẹ́gẹ́ bí ó ti wà tẹ́lẹ̀, àní ẹ̀mí yóò sì padà sọ́dọ̀ Ọlọ́run tòótọ́ tí ó fi í fúnni.” Tí ẹ̀mí tó jẹ́ agbára ìwàláàyè bá kúrò lára, ara á kú á sì padà sínú erùpẹ̀ ilẹ̀ tó ti wá. Ẹ̀mí pẹ̀lú á pada sọ́dọ̀ Ọlọ́run tó ti wá. (Jóòbù 34:14, 15; Sáàmù 36:9) Àmọ́, èyí kò túmọ̀ sí pé ẹ̀mí á rìnrin àjò lọ sí ọ̀run o. Kàkà bẹ́ẹ̀, ohun tó túmọ̀ sí ni pé ìrètí onítọ̀hún láti ní ìyè lọ́jọ́ iwájú kù sọ́wọ́ Jèhófà Ọlọ́run. Ká kúkú sọ pé ọwọ́ Ọlọ́run ni ẹ̀mí rẹ̀ wà. Agbára Ọlọ́run nìkan ló lè mú kó rí ẹ̀mí tàbí agbára ìwàláayè rẹ gbà padà, kó bàa lè tún wà láàyè.



Ìtùnú mà ló jẹ́ o, láti mọ̀ pé ohun tí Ọlọ́run máa ṣe fún gbogbo àwọn tó ń sinmi nínú “ibojì ìrántí” nìyẹn! (Jòhánù 5:28, 29) Nígbà àjíǹde, Jèhófà yóò dá ara tuntun fún àwọn tó ń sùn nínú oorun ikú, yóò sì sọ ara náà di alààyè nípa fífi ẹ̀mí, tàbí agbára ìwàláàyè, sínú rẹ̀. Inú èèyàn yóò mà dùn gidigidi lọ́jọ́ náà o!



Tó o bá fẹ́ mọ̀ sí i nipa bí Bíbélì ṣe lo àwọn ọ̀rọ̀ náà, “ọkàn” àti “ẹ̀mí,” wàá rí àlàyé tó wúlò nínú ìwé pẹlẹbẹ náà, Kí Ní Ń Ṣẹlẹ̀ sí Wa Nígbà Tí A Bá Kú? àti ìwé Reasoning From the Scriptures, ojú ìwé 375 sí 384. Àwa Ẹlẹ́rìí Jèhófà la ṣe ìwé méjèèjì yìí.




ÀFIKÚN

Kí Ni Ṣìọ́ọ̀lù àti Hédíìsì?



Ó JU àádọ́rin ìgbà lọ tí ọ̀rọ̀ èdè Hébérù náà, sheʼohlʹ àti ọ̀rọ̀ èdè Gíríìkì náà, haiʹdes fara hàn nínú Bíbélì ìpilẹ̀ṣẹ̀. Ọ̀rọ̀ méjèèjì ló sì jẹ mọ́ ikú. Àwọn olùtumọ̀ Bíbélì kan túmọ̀ wọn sí “sàréè,” “ọ̀run àpáàdì,” tàbí “ihò.” Àmọ́, ní ọ̀pọ̀ èdè, kò sí àwọn ọ̀rọ̀ tó lè gbé ìtumọ̀ tó wà nínú ọ̀rọ̀ Hébérù àti Gíríìkì náà yọ lẹ́kùn-únrẹ́rẹ́. Ìdí nìyẹn tó fi jẹ́ pé “Ṣìọ́ọ̀lù” àti “Hédíìsì” ni Bíbélì Ìwé Mímọ́ ní Ìtumọ̀ Ayé Tuntun lò. Kí làwọn ọ̀rọ̀ wọ̀nyí túmọ̀ sí gan-an? Jẹ́ ká wo bí wọ́n ṣe lò wọ́n nínú onírúurú ẹsẹ Bíbélì.



Oníwàásù 9:10 sọ pé: “Kò sí iṣẹ́ tàbí ìhùmọ̀ tàbí ìmọ̀ tàbí ọgbọ́n ní Ṣìọ́ọ̀lù, ibi tí ìwọ ń lọ.” Ṣé ìyẹn wá túmọ̀ sí pé Ṣìọ́ọ̀lù jẹ́ ibì kan pàtó, tàbí sàréè tí wọ́n sin ẹnì kan sí? Rárá o. Ṣó o rí i, láwọn ibi tí Bíbélì bá ti tọ́ka sí sàréè tàbí ibi ìsìnkú kan pàtó, kì í lo sheʼohlʹ àti haiʹdes, àwọn ọ̀rọ̀ èdè Hébérù àti ọ̀rọ̀ èdè Gíríìkì mìíràn ló máa ń lò. (Jẹ́nẹ́sísì 23:7-9; Mátíù 28:1) Bákan náà, Bíbélì kò lo “Ṣìọ́ọ̀lù” fún ibi ìsìnkú tí wọ́n sin ọ̀pọ̀ èèyàn sí, irú bí ibojì ìdílé tàbí kòtò gìrìwò tí wọ́n sin ọ̀pọ̀ èèyàn pa pọ̀ sí.—Jẹ́nẹ́sísì 49:30, 31.



Kí wá ni “Ṣìọ́ọ̀lù” ń tọ́ka sí gan-an? Bíbélì fi hàn pé ohun tí “Ṣìọ́ọ̀lù” àti “Hédíìsì” ń tọ́ka sí tilẹ̀ ju kòtò gìrìwò tí wọ́n sin ọ̀pọ̀ èèyàn pa pọ̀ sí lọ. Bí àpẹẹrẹ, Aísáyà 5:14 sọ pé Ṣìọ́ọ̀lù jẹ́ “aláyè gbígbòòrò, ó sì ti ṣí ẹnu rẹ̀ sílẹ̀ gbayawu ré kọjá ààlà.” Bó tilẹ̀ jẹ́ pé ọ̀kẹ́ àìmọye èèyàn ni Ṣìọ́ọ̀lù ti gbé mì, ó dà bíi pé kì í kún, bíi kó sáà máa rí ọ̀pọ̀ èèyàn mì sí i ló ń rí nígbà gbogbo. (Òwe 30:15, 16) Ṣìọ́ọ̀lù kò dà bí ibi ìsìnkú gidi tó jẹ́ pé èèyàn kan tàbí èèyàn díẹ̀ ni wọ́n lè sin síbẹ̀ nítorí pé, ‘Ṣìọ́ọ̀lù kì í ní ìtẹ́lọ́rùn.’ (Òwe 27:20) Ìyẹn ni pé, Ṣìọ́ọ̀lù kì í kún. Nítorí náà, Ṣìọ́ọ̀lù tàbí Hédíìsì kì í ṣe ibi gidi kan téèyàn lè rí níbì kan. Kàkà bẹ́ẹ̀, ipò òkú ni, ìyẹn ibi ìṣàpẹẹrẹ tí ọ̀pọ̀ jù lọ aráyé tí ń sùn nínú oorun ikú wà.




Ẹ̀kọ́ tí Bíbélì fi kọ́ni nípa àjíǹde tún jẹ́ ká túbọ̀ mọ ìtumọ̀ “Ṣìọ́ọ̀lù” àti “Hédíìsì.” Nígbà tí Ọ̀rọ̀ Ọlọ́run bá ń sọ̀rọ̀ nípa Ṣìọ́ọ̀lù àti Hédíìsì, ó máa ń fi hàn pé àwọn tó bá lọ  síbẹ̀ yóò jíǹde. * (Jóòbù 14:13; Ìṣe 2:31; Ìṣípayá 20:13) Ọ̀rọ̀ Ọlọ́run tún fi hàn pé kì í ṣe àwọn tó sin Jèhófà nìkan ló wà ní Ṣìọ́ọ̀lù tàbí Hédíìsì, àmọ́ ọ̀pọ̀ àwọn tí kò sìn ín náà wà níbẹ̀. (Jẹ́nẹ́sísì 37:35; Sáàmù 55:15) Ìdí nìyẹn tí Bíbélì fi sọ pé “àjíǹde àwọn olódodo àti àwọn aláìṣòdodo yóò wà.”—Ìṣe 24:15.




ÀFIKÚN

Kí Ni Ọjọ́ Ìdájọ́?



BÁWO lo ṣe rò pé Ọjọ́ Ìdájọ́ ṣe máa rí? Èrò àwọn kan ni pé, ní Ọjọ́ Ìdájọ́, a óò kó ọ̀kẹ́ àìmọye èèyàn jọ síwájú ìtẹ́ Ọlọ́run, Ọlọ́run á wá ṣèdájọ́ ẹnì kọ̀ọ̀kan wọn. Wọ́n ní àwọn kan yóò lọ sí ọ̀run rere, àwọn kan yóò sì lọ sínú ìdálóró ayérayé. Àmọ́, ohun tí Bíbélì fi hàn nípa Ọjọ́ Ìdájọ́ yàtọ̀ pátápátá sóhun táwọn èèyàn rò yìí. Bí Ọ̀rọ̀ Ọlọ́run ṣe ṣàpèjúwe Ọjọ́ ìdájọ́ jẹ́ ká mọ̀ pé kì í ṣe àkókò téèyàn á ti máa bẹ̀rù, bí kò ṣe àkókò ìrètí àti ìmúbọ̀sípò.



A rí i bí àpọ́sítélì Jòhánù ṣe ṣàpèjúwe Ọjọ́ Ìdájọ́ nínú Ìṣípayá 20:11, 12. Ó kà pé: “Mo sì rí ìtẹ́ ńlá funfun kan àti ẹni tí ó jókòó lórí rẹ̀. Ilẹ̀ ayé àti ọ̀run sá lọ kúrò níwájú rẹ̀, a kò sì rí àyè kankan fún wọn. Mo sì rí àwọn òkú, ẹni ńlá àti ẹni kékeré, tí wọ́n dúró níwájú ìtẹ́ náà, a sì ṣí àwọn àkájọ ìwé sílẹ̀. Ṣùgbọ́n a ṣí àkájọ ìwé mìíràn sílẹ̀; àkájọ ìwé ìyè ni. A sì ṣèdájọ́ àwọn òkú láti inú nǹkan tí a kọ sínú àwọn àkájọ ìwé náà ní ìbámu pẹ̀lú àwọn iṣẹ́ wọn.” Ta ni Onídàájọ́ tí ẹsẹ Bíbélì yìí ń sọ?



Jèhófà ni Onídàájọ́ gíga jù lọ tó máa ṣèdájọ́ aráyé. Àmọ́, ó ti gbé ìdájọ́ náà lé ẹnì kan lọ́wọ́. Nínú Ìṣe 17:31, àpọ́sítélì Pọ́ọ̀lù sọ pé Ọlọ́run “ti dá ọjọ́ kan nínú èyí tí ó pète láti ṣèdájọ́ ilẹ̀ ayé tí a ń gbé ní òdodo nípasẹ̀ ọkùnrin kan tí ó ti yàn sípò.” Jésù Kristi tó ti jíǹde ni Onídàájọ́ tí Ọlọ́run yàn yìí. (Jòhánù  5:22) Àmọ́, ìgbà wo ni Ọjọ́ Ìdájọ́ máa bẹ̀rẹ̀? Báwo ló sì ṣe máa gùn tó?



Ìwé Ìṣípayá fi hàn pé Ọjọ́ Ìdájọ́ yóò bẹ̀rẹ̀ lẹ́yìn tí Ọlọ́run bá ti pa ètò Sátánì run kúrò lórí ilẹ̀ ayé nígbà ogun Amágẹ́dọ́nì. * (Ìṣípayá 16:14, 16; 19:19–20:3) Lẹ́yìn ogun Amágẹ́dọ́nì, Sátánì àtàwọn ẹ̀mí èṣù rẹ̀ yóò lọ ṣẹ̀wọ̀n ẹgbẹ̀rún ọdún nínú ọ̀gbun àìnísàlẹ̀. Lákòókò náà, àwọn ọ̀kẹ́ méje ó lé ẹgbàajì [144,000] tí wọ́n jẹ́ ajùmọ̀jogún ní ọ̀run yóò máa ṣèdájọ́, wọn yóò sì ṣàkóso “gẹ́gẹ́ bí ọba pẹ̀lú Kristi fún ẹgbẹ̀rún ọdún.” (Ìṣípayá 14:1-3; 20:1-4; Róòmù 8:17) Ọjọ́ Ìdájọ́ kì í ṣe ọjọ́ oníwákàtí mẹ́rìnlélógún tí yóò sáré kọjá lọ. Ẹgbẹ̀rún ọdún ni.



Lákòókò ẹgbẹ̀rúndún náà, Jésù Kristi yóò “ṣèdájọ́ àwọn alààyè àti òkú.” (2 Tímótì 4:1) “Àwọn alààyè” yóò jẹ́ “ogunlọ́gọ̀ ńlá” tó la ogun Amágẹ́dọ́nì já. (Ìṣípayá 7:9-17) Àpọ́sítélì Jòhánù tún rí “àwọn òkú . . . tí wọ́n dúró níwájú ìtẹ́” ìdájọ́. Jésù ṣèlérí pé “àwọn tí wọ́n wà nínú ibojì ìrántí yóò gbọ́ ohùn [Kristi], wọn yóò sì jáde wá” nípasẹ̀ àjíǹde. (Jòhánù 5:28, 29; Ìṣe 24:15) Àmọ́, kí ni Ọlọ́run máa wò ṣèdájọ́ gbogbo wọn?



Àpọ́sítélì Jòhánù sọ ìran tó rí, pé: “A sì ṣí àwọn àkájọ ìwé sílẹ̀. . . . A sì ṣèdájọ́ àwọn òkú láti inú nǹkan tí a kọ sínú àwọn àkájọ ìwé náà ní ìbámu pẹ̀lú àwọn iṣẹ́ wọn.” Ṣé àwọn ohun táwọn èèyàn ti ṣe tẹ́lẹ̀tẹ́lẹ̀ ló wà nínú àwọn àkájọ ìwé náà ni? Rárá o, nítorí pé kì í ṣe ohun táwọn èèyàn ṣe kí wọ́n tó kú ni Ọlọ́run máa wò ṣèdájọ́. Báwo la ṣe mọ̀? Ohun tí Bíbélì sọ ló jẹ́ ká mọ̀. Ó sọ pé: “Ẹni tí ó bá ti kú ni a ti dá sílẹ̀ pátápátá kúrò nínú ẹ̀ṣẹ̀ rẹ̀.” (Róòmù 6:7) Ńṣe làwọn òkú á jíǹde láìsí pé Ọlọ́run tún ń ka ẹ̀ṣẹ̀ tí wọ́n ti ṣẹ̀ kí wọ́n tó kú sí wọn lọ́rùn. Nítorí náà, ohun tí àwọn àkájọ ìwé náà gbọ́dọ̀ dúró fún ni àwọn ohun tí Ọlọ́run ń béèrè lọ́wọ́ àwọn èèyàn lákòókò náà. Káwọn tó la Amágẹ́dọ́nì já àtàwọn tó jíǹde tó lè wà láàyè títí láé, wọ́n gbọ́dọ̀ pa àwọn àṣẹ Ọlọ́run mọ́. Àṣẹ tí wọ́n máa pa mọ́ yìí tún kan àwọn àṣẹ tuntun tó ṣeé ṣe kí Jèhófà ṣí payá lákòókò ẹgbẹ̀rúndún  náà. Nípa bẹ́ẹ̀, ohun táwọn èèyàn bá ṣe lákòókò Ọjọ́ Ìdájọ́ ni Ọlọ́run máa wò ṣèdájọ́ wọn.



Ọjọ́ Ìdájọ́ ló máa jẹ́ ìgbà àkọ́kọ́ tí ọ̀kẹ́ àìmọye èèyàn yóò láǹfààní láti kẹ́kọ̀ọ́ kí wọ́n lè mọ ohun tí Ọlọ́run fẹ́ kí wọ́n sì ṣe é. Èyí fi hàn pé ètò ìkọ́nilẹ́kọ̀ọ́ tó pabanbarì yóò wáyé lákòókò náà. Dájúdájú, “òdodo ni àwọn olùgbé ilẹ̀ eléso yóò kọ́.” (Aísáyà 26:9) Àmọ́ lákòókò náà, kì í ṣe gbogbo èèyàn ní yóò fẹ́ láti máa ṣe ohun tí Ọlọ́run bá fẹ́. Aísáyà 26:10 sọ pé: “Bí a tilẹ̀ fi ojú rere hàn sí ẹni burúkú, kò kúkú ní kọ́ òdodo. Ní ilẹ̀ ìfòtítọ́-hùwà ni yóò ti máa hùwà lọ́nà tí kò bá ìdájọ́ òdodo mu, kì yóò sì rí ọlá ògo Jèhófà.” Lákòókò Ọjọ́ Ìdájọ́, Ọlọ́run yóò pa àwọn ẹni burúkú bẹ́ẹ̀ run láéláé.—Aísáyà 65:20.



Ní òpin Ọjọ́ Ìdájọ́ náà, àwọn tó bá là á já yóò ti “wá sí ìyè” lẹ́kùn-únrẹ́rẹ́ gẹ́gẹ́ bí èèyàn pípé. (Ìṣípayá 20:5) Nípa bẹ́ẹ̀, àkókò Ọjọ́ Ìdájọ́ ni Ọlọ́run máa mú aráyé bọ̀ sípò ìjẹ́pípé tó dá èèyàn sí níbẹ̀rẹ̀. (1 Kọ́ríńtì 15:24-28) Lẹ́yìn náà ni ìdánwò àṣekágbá yóò wáyé. Ọlọ́run yóò dá Sátánì sílẹ̀ lẹ́wọ̀n yóò sì fún un láyè láti ṣi aráyé lọ́nà lẹ́ẹ̀kan sí i, èyí tó máa jẹ́ àṣemọ rẹ̀. (Ìṣípayá 20:3, 7-10) Ìlérí tí Bíbélì ṣe yóò wá ṣẹ lẹ́kùn-únrẹ́rẹ́ sára àwọn tí kò bá jẹ́ kí Sátánì ṣi àwọn lọ́nà. Ìlérí ọ̀hún ni pé: “Àwọn olódodo ni yóò ni ilẹ̀ ayé, wọn yóò sì máa gbé títí láé lórí rẹ̀.” (Sáàmù 37:29) Dájúdájú, ìbùkún ni Ọjọ́ Ìdájọ́ yóò jẹ́ fún gbogbo èèyàn tó bá jẹ́ onígbọràn!




ÀFIKÚN

Ọdún 1914—Ọdún Pàtàkì Nínú Àsọtẹ́lẹ̀ Bíbélì



NǸKAN bí ogójì ọdún ṣáájú ọdún 1914 làwọn akẹ́kọ̀ọ́ Bíbélì ti ń kéde pé àwọn ìṣẹ̀lẹ̀ gbankọgbì yóò wáyé ní ọdún 1914. Kí làwọn ìṣẹ̀lẹ̀ ọ̀hún, ẹ̀rí wo ló sì fi hàn pé ọdún 1914 jẹ́ ọdún pàtàkì?



Nínú Lúùkù 21:24, Jésù sọ pé: “Àwọn orílẹ̀-èdè yóò sì tẹ Jerúsálẹ́mù mọ́lẹ̀, títí àwọn àkókò tí a yàn kalẹ̀ fún àwọn orílẹ̀-èdè [akoko awọn Keferi, Bibeli Mimọ] yóò fi pé.” Jerúsálẹ́mù ti fìgbà kan rí jẹ́ olú ìlú orílẹ̀-èdè àwọn Júù, ibẹ̀ ni àwọn ọba tó jẹ́  àtọmọdọ́mọ Ọba Dáfídì ti ṣàkóso. (Sáàmù 48:1, 2) Àmọ́, àwọn ọba tó jẹ ní Jerúsálẹ́mù kì í ṣẹgbẹ́ àwọn ọba àwọn orílẹ̀-èdè tó kù. Ìdí ni pé orí “ìtẹ́ Jèhófà” ni wọ́n jókòó sí gẹ́gẹ́ bí aṣojú Ọlọ́run. (1 Kíróníkà 29:23) Nípa bẹ́ẹ̀, Jerúsálẹ́mù ṣàpẹẹrẹ ìṣàkóso Jèhófà.



Àmọ́, báwo ni ‘àwọn orílẹ̀-èdè ṣe tẹ ìṣàkóso Ọlọ́run mọ́lẹ̀,’ ìgbà wo sì nìyẹn wáyé? Ó wáyé ní ọdún 607 ṣáájú Sànmánì Kristẹni (Ṣ.S.K.), nígbà tí àwọn ará Bábílónì pa Jerúsálẹ́mù run. Kò sẹ́ni tí yóò jókòó lórí “ìtẹ́ Jèhófà” mọ́ nítorí pé àwọn ará Bábílónì ti fòpin sí ìlà ìdílé àwọn ọba tó jẹ́ àtọmọdọ́mọ Dáfídì. (2 Àwọn Ọba 25:1-26) Ṣé ‘ìtẹ̀mọ́lẹ̀’ yìí kò ní dópin ni? Rárá, ó máa dópin. Ìdí ni pé wòlíì Ìsíkíẹ́lì sọ nípa Sedekáyà, ọba tó jẹ gbẹ̀yìn ní Jerúsálẹ́mù pé: “Mú láwàní kúrò, sì ṣí adé kúrò. . . . Kì yóò jẹ́ ti ẹnì kankan títí di ìgbà tí ẹni tí ó ní ẹ̀tọ́ lọ́nà òfin yóò fi dé, èmi yóò sì fi í fún un.” (Ìsíkíẹ́lì 21:26, 27) Jésù Kristi ni ẹni tó ní ẹ̀tọ́ lọ́nà òfin sí adé ọba ní ìlà ìdílé Dáfídì. (Lúùkù 1:32, 33) Nítorí náà, ìgbà tí Jésù bá di Ọba ni ‘ìtẹ̀mọ́lẹ̀’ náà yóò dópin.



 Ìgbà wo wá ni ìṣẹ̀lẹ̀ pàtàkì yìí máa wáyé? Jésù fi hàn pé àwọn Kèfèrí yóò ṣàkóso fún àkókò kan pàtó. Àkọsílẹ̀ ìwé Dáníẹ́lì orí 4 jẹ́ ká mọ bí àkókò náà ṣe máa gùn tó. Ó sọ nípa àlá kan tó jẹ́ àsọtẹ́lẹ̀ tí Nebukadinésárì Ọba Bábílónì lá. Ọba náà rí i tí wọn gé igi ńlá kan tó ga fíofío lulẹ̀. Kùkùté igi yìí ò sì lè rúwé nítorí pé wọ́n fi ọ̀já irin àti bàbà dì í. Áńgẹ́lì kan wá kéde pé: “Kí ìgbà méje sì kọjá lórí rẹ̀.”—Dáníẹ́lì 4:10-16.



Nígbà mìíràn, Bíbélì máa ń fi igi ṣàpèjúwe ìṣàkóso. (Ìsíkíẹ́lì 17:22-24; 31:2-5) Nítorí náà, gígé tí wọ́n bá gé igi ìṣàpẹẹrẹ náà lulẹ̀ ló máa dúró fún bí wọ́n ṣe máa fòpin sí ìṣàkóso Ọlọ́run tí àwọn ọba tó ń jẹ ní Jerúsálẹ́mù jẹ́ aṣojú rẹ̀. Àmọ́ ìran náà sọ pé ìgbà díẹ̀ ni wọ́n yóò fi “tẹ Jerúsálẹ́mù mọ́lẹ̀,” ó pè é ní “ìgbà méje.” Báwo ni ìgbà méje yìí yóò ṣe gùn tó?



Ìṣípayá 12:6, 14 fi hàn pé àkókò mẹ́ta àti ààbọ̀ jẹ́ “ọ̀tàlélẹ́gbẹ̀fà [1,260] ọjọ́.” Nípa bẹ́ẹ̀, “ìgbà méje” yóò jẹ́ ìlọ́po méjì ìyẹn, ó sì jẹ́, ẹgbẹ̀rún méjì, ọgọ́rùn-ún márùn-ún ó lé ogún [2,520] ọjọ́. Àmọ́ àwọn orílẹ̀-èdè Kèfèrí kò dẹ́kun ‘ìtẹ̀mọ́lẹ̀’ náà ní ẹgbẹ̀rún méjì, ọgọ́rùn-ún márùn-ún ó lé ogún ọjọ́ péré lẹ́yìn tí wọ́n pa Jerúsálẹ́mù run. Èyí fi hàn pé àkókò ‘ìtẹ̀mọ́lẹ̀’ náà máa gùn jù bẹ́ẹ̀ lọ. Tá a bá wá mú “ọjọ́ kan fún ọdún kan” gẹ́gẹ́ bí ìlànà tó wà nínú Númérì 14:34 àti Ìsíkíẹ́lì 4:6, “ìgbà méje” yìí yóò jẹ́ ẹgbẹ̀rún méjì, ọgọ́rùn-ún márùn-ún ó lé ogún ọdún.



Oṣù October ọdún 607 Ṣ.S.K. ni àwọn ará Bábílónì pa Jerúsálẹ́mù run tí wọ́n sì mú ọba tó ń jẹ ní ìlà ìdílé Dáfídì kúrò lórí ìtẹ́. Ìgbà yẹn ni ẹgbẹ̀rún méjì, ọgọ́rùn-ún márùn-ún ó lé ogún ọdún bẹ̀rẹ̀, ó sì parí ní oṣù October ọdún 1914. Ìgbà yìí ni “àwọn àkókò tí a yàn kalẹ̀ fún àwọn orílẹ̀-èdè” dópin, tí Ọlọ́run sì sọ Jésù Kristi di Ọba Ìjọba Ọlọ́run ní ọ̀run. *—Sáàmù 2:1-6; Dáníẹ́lì 7:13, 14.



 Jésù sọ tẹ́lẹ̀ pé àwọn ìṣẹ̀lẹ̀ gbankọgbì yóò máa ṣẹlẹ̀ nígbà “wíwà níhìn-ín” òun gẹ́gẹ́ bí Ọba ní ọ̀run. Àwọn ìṣẹ̀lẹ̀ ọ̀hún sì ń ṣẹlẹ̀ lóòótọ́, bí ogun, ìyàn, ìmìtìtì ilẹ̀ àti àjàkálẹ̀ àrùn. (Mátíù 24:3-8; Lúùkù 21:11) Àwọn ìṣẹ̀lẹ̀ wọ̀nyí jẹ́ ẹ̀rí tí kò ṣeé já ní koro pé ọdún 1914 ni Ìjọba Ọlọ́run bẹ̀rẹ̀ sí í ṣàkóso ní ọ̀run tí “àwọn ọjọ́ ìkẹyìn” ètò àwọn nǹkan búburú yìí sì bẹ̀rẹ̀.—2 Tímótì 3:1-5.




ÀFIKÚN

Ta Ni Máíkẹ́lì Olú-Áńgẹ́lì?



IYE ìgbà díẹ̀ ni Bíbélì mẹ́nu kan Máíkẹ́lì tó jẹ́ orúkọ ẹ̀dá ẹ̀mí kan. Àmọ́ ní iye ìgbà díẹ̀ tí Bíbélì mẹ́nu kàn án ọ̀hún, akọ iṣẹ́ ló ń ṣe. Nínú ìwé Dáníẹ́lì, Máíkẹ́lì bá àwọn áńgẹ́lì búburú wọ̀yá ìjà; nínú lẹ́tà Júdà, ó bá Sátánì ṣawuyewuye; nínú ìwé Ìṣípayá sì rèé, ó bá Èṣù àtàwọn ẹ̀mí èṣù rẹ̀ jagun. Bí Máíkẹ́lì ṣe ń gbè sẹ́yìn ìṣàkóso Jèhófà tó sì ń bá àwọn ọ̀tá Ọlọ́run jà, orúkọ rẹ̀ ló ń rò ó, èyí tó túmọ̀ sí, “Ta Ní Dà Bí Ọlọ́run?” Àmọ́, ta ni Máíkẹ́lì yìí?



Àìmọye èèyàn ló jẹ́ pé orúkọ kan ṣoṣo kọ́ ni wọ́n ń jẹ́. Bí àpẹẹrẹ, Jékọ́bù baba ńlá tún ń jẹ́ Ísírẹ́lì, àpọ́sítélì Pétérù sì tún ń jẹ́ Símónì. (Jẹ́nẹ́sísì 49:1, 2; Mátíù 10:2) Lọ́nà kan náà, Bíbélì fi hàn pé Máíkẹ́lì jẹ́ orúkọ mìíràn tí Jésù Kristi ń jẹ́ kó tó wá sórí ilẹ̀ ayé àti lẹ́yìn tó kúrò lórí ilẹ̀ ayé. Jẹ́ ká wo ìdí tá a fi gbà bẹ́ẹ̀ nínú Ìwé Mímọ́.



Olú-Áńgẹ́lì. Bíbélì sọ̀rọ̀ nípa Máíkẹ́lì tó jẹ́ “olú-áńgẹ́lì.” (Júúdà 9) “Olú-áńgẹ́lì” túmọ̀ sí “olórí àwọn áńgẹ́lì.” Kíyè sí i pé olú-áńgẹ́lì la pe Máíkẹ́lì. Èyí fi hàn pé méjì irú áńgẹ́lì bẹ́ẹ̀ ò sí. Bákan náà, ní gbogbo ibi tí Bíbélì ti sọ̀rọ̀ nípa “olú-áńgẹ́lì,” ẹnì kan ṣoṣo ló pè bẹ́ẹ̀, kì í ṣe ẹni méjì. Yàtọ̀ síyẹn, Jésù ni Bíbélì sábà máa ń fi sí ipò olú-áńgẹ́lì. Ìwé Tẹsalóníkà Kìíní 4:16 sọ nípa Jésù tó ti jíǹde pé: “Olúwa fúnra rẹ̀ yóò sọ̀ kalẹ̀ láti ọ̀run wá pẹ̀lú ìpè àṣẹ, pẹ̀lú ohùn olú-áńgẹ́lì.” Ẹsẹ Bíbélì yìí fi hàn pé ohùn Jésù jẹ́ ohùn  olú-áńgẹ́lì. Nípa bẹ́ẹ̀, Ìwé Mímọ́ fi hàn pé Jésù fúnra rẹ̀ ni olú-áńgẹ́lì.



Olórí Ogun. Bíbélì sọ pé ‘Máíkẹ́lì àti àwọn áńgẹ́lì rẹ̀ bá dírágónì náà àti àwọn áńgẹ́lì rẹ̀ jagun.’ (Ìṣípayá 12:7) Èyí fi hàn pé Máíkẹ́lì jẹ́ Olórí ẹgbẹ́ ogun àwọn áńgẹ́lì olóòótọ́. Ìwé Ìṣípayá tún fi Jésù hàn gẹ́gẹ́ bí Olórí ẹgbẹ́ ogun àwọn áńgẹ́lì olóòótọ́. (Ìṣípayá 19:14-16) Àpọ́sítélì Pọ́ọ̀lù sì sọ̀rọ̀ nípa “Jésù Olúwa” àti “àwọn áńgẹ́lì rẹ̀ alágbára.” (2 Tẹsalóníkà 1:7; Mátíù 16:27; 24:31; 1 Pétérù 3:22) Nípa bẹ́ẹ̀, Bíbélì sọ̀rọ̀ nípa Máíkẹ́lì àti “àwọn áńgẹ́lì rẹ̀” ó sì tún sọ̀rọ̀ nípa Jésù àti “àwọn áńgẹ́lì rẹ̀.” (Mátíù 13:41) Níwọ̀n bí Bíbélì kò sì ti fi hàn pé ẹgbẹ́ ogun àwọn áńgẹ́lì olóòótọ́ tó wà lọ́run pé méjì, tí kò sọ pé Máíkẹ́lì jẹ́ Olórí ẹgbẹ́ kan tí Jésù sì jẹ́ Olórí ẹgbẹ́ kejì, ó bọ́gbọ́n mu ká gbà pé, Máíkẹ́lì ni Jésù tó ń kó ipa tí Ọlọ́run yàn fún un ní ọ̀run. *




ÀFIKÚN

Bá A Ṣe Dá “Bábílónì Ńlá” Mọ̀



ÀWỌN ọ̀rọ̀ kan wà nínú ìwé Ìṣípayá tó jẹ́ pé kì í ṣe bí wọ́n ṣe kọ wọ́n gan-an ló yẹ ká lóye wọn. (Ìṣípayá 1:1) Bí àpẹẹrẹ, ó sọ nípa obìnrin kan tí orúkọ kan wà ní iwájú orí rẹ̀, orúkọ náà sì ni “Bábílónì Ńlá.” Ìwé Ìṣípayá sọ pé obìnrin yìí jókòó lórí ‘ogunlọ́gọ̀ àwọn èèyàn àti orílẹ̀-èdè.’ (Ìṣípayá 17:1, 5, 15) Níwọ̀n bí kò ti sí obìnrin kan tó lè ṣe bẹ́ẹ̀, ó ní láti jẹ́ pé ńṣe ni Bábílónì Ńlá jẹ́ àpẹẹrẹ nǹkan kan. Nítorí náà, kí ni aṣẹ́wó ìṣàpẹẹrẹ yìí dúró fún?



Ìṣípayá 17:18 fi hàn pé obìnrin ìṣàpẹẹrẹ yìí jẹ́ “ìlú ńlá  títóbi tí ó ní ìjọba kan lórí àwọn ọba ilẹ̀ ayé.” Ọ̀rọ̀ náà, “Ìlú,” tó wà nínú ẹsẹ Bíbélì yìí tọ́ka sí àwùjọ àwọn èèyàn kan. Níwọ̀n bí “ìlú ńlá” yìí ti ń darí “àwọn ọba ilẹ̀ ayé,” obìnrin tí Ìwé Ìṣípayá pe orúkọ rẹ̀ ní Bábílónì Ńlá gbọ́dọ̀ jẹ́ àjọ kan tó nasẹ̀ dé orígun mẹ́rẹ̀ẹ̀rin ayé. A lè pè é ní ilẹ̀ ọba àgbáyé. Irú ilẹ̀ ọba wo nìyẹn? Ilẹ̀ ọba ìsìn ni. Wo bí àwọn ẹsẹ Bíbélì tó jẹ mọ́ ọ̀rọ̀ yìí nínú ìwé Ìṣípayá ṣe fi hàn bẹ́ẹ̀.



Ilẹ̀ ọba kan lè jẹ́ ti ìṣèlú, ó lè jẹ́ ti ètò ìṣòwò, ó sì lè jẹ́ ti ìsìn. Obìnrin tí ìwé Ìṣípayá pe orúkọ rẹ̀ ní Bábílónì Ńlá kì í ṣe ilẹ̀ ọba ìṣèlú. Ìdí ni pé Ọ̀rọ̀ Ọlọ́run sọ pé ‘àwọn ọba ilẹ̀ ayé bá a ṣe àgbèrè.’ Lédè mìíràn, àwọn ọba ilẹ̀ ayé yìí ni àwọn olóṣèlú ayé. Ohun tí àgbèrè tó ṣe fi hàn ni pé ó bá àwọn alákòóso ayé da nǹkan pọ̀. Abájọ tí Bíbélì fi pè é ní “aṣẹ́wó ńlá.”—Ìṣípayá 17:1, 2; Jákọ́bù 4:4.



Bákan náà, Bábílónì Ńlá kò lè jẹ́ ilẹ̀ ọba ètò ìṣòwò nítorí pé ‘àwọn oníṣòwò ayé’ yóò kédàárò nígbà tó bá pa run. Kódà, ìwé Ìṣípayá sọ pé àwọn ọba àtàwọn oníṣòwò yóò máa wo Bábílónì Ńlá láti “òkèèrè.” (Ìṣípayá 18:3, 9, 10, 15-17) Nítorí náà, ó bọ́gbọ́n mù ká gbà pé Bábílónì Ńlá kì í ṣe ilẹ̀ ọba ìṣèlú tàbí ti ètò ìṣòwò, bí kò ṣe ilẹ̀ ọba ìsìn.



Ohun tó túbọ̀ fi hàn pé ilẹ̀ ọba ìsìn ni Bábílónì ni ohun tí ìwé Ìṣípayá sọ, pé ó ń fi “iṣẹ́ ìbẹ́mìílò rẹ” ṣi gbogbo orílẹ̀-èdè lọ́nà. (Ìṣípayá 18:23) Níwọ̀n bó ti jẹ́ pé àwọn ẹ̀mí èṣù ló wà nídìí gbogbo onírúurú ìbẹ́mìílò, kò yà wá lẹ́nu pé Bíbélì pe Bábílónì Ńlá ní “ibi gbígbé àwọn ẹ̀mí èṣù.” (Ìṣípayá 18:2; Diutarónómì 18:10-12) Bíbélì tún fi hàn pé ilẹ̀ ọba yìí ń ta ko ìsìn tòótọ́, ó ń ṣenúnibíni sí “àwọn wòlíì” àti “àwọn ẹni mímọ́.” (Ìṣípayá 18:24) Bábílónì Ńlá kórìíra ìsìn tòótọ́ débi pé, ó ń ṣenúnibíni tó burú jáì sí “àwọn ẹlẹ́rìí Jésù,” kódà ó tún ń pa wọ́n. (Ìṣípayá 17:6) Nítorí náà, obìnrin tí Bíbélì pè ní Bábílónì Ńlá yìí dúró fún ilẹ̀ ọba ìsìn èké àgbáyé, tí gbogbo ìsìn tó ń ta ko Jèhófà Ọlọ́run jẹ́ ara rẹ̀.




ÀFIKÚN

Ṣé Oṣù December Ni Wọ́n Bí Jésù?



BÍBÉLÌ ò sọ ìgbà tí wọ́n bí Jésù fún wa. Àmọ́, ó sọ àwọn ohun kan tó jẹ́ ká mọ̀ pé wọn ò bí Jésù ní oṣù December.



Ìwọ wo bí ojú ọjọ́ ṣe máa ń rí ní oṣù December ní ìlú Bẹ́tílẹ́hẹ́mù tí wọ́n bí Jésù sí. Nínú kàlẹ́ńdà àwọn Júù, oṣù Chislev (tó jẹ́ apá kan November àti apá kan December nínú kàlẹ́ńdà tiwa) jẹ́ oṣù tí òjò máa ń rọ̀ tí òtútù sì máa ń mú ní Bẹ́tílẹ́hẹ́mù. Oṣù tó máa ń tẹ̀ lé ìyẹn ni oṣù Tebeth (tó jẹ́ apá kan December àti apá kan January nínú kàlẹ́ńdà tiwa). Oṣù yìí ni òtútù ti máa ń mú jù nínú ọdún, kódà yìnyín máa ń já bọ́ lẹ́ẹ̀kọ̀ọ̀kan láwọn ibi tó jẹ́ ilẹ̀ olókè. Jẹ́ ká wo ohun tí Bíbélì sọ fún wa nípa bí ojú ọjọ́ àgbègbè Bẹ́tílẹ́hẹ́mù ṣe máa ń rí.



Ẹ́sírà tó jẹ́ ọ̀kan lára àwọn tó kọ Bíbélì fi hàn pé òótọ́ ni òjò máa ń rọ̀ tí òtútù sì máa ń mú ní oṣù Chislev. Lẹ́yìn tí Ẹ́sírà sọ pé ọ̀pọ̀ èèyàn pé jọ ní Jerúsálẹ́mù “ní oṣù kẹsàn-án [ìyẹn oṣù Chislev] ní ogúnjọ́ oṣù náà,” ó wá ròyìn pé àwọn èèyàn náà “ń gbọ̀n nítorí . . . ọ̀wààrà òjò.” Kódà àwọn èèyàn tó pé jọ náà sọ nípa bí ojú ọjọ́ ṣe rí lákòókò yẹn, wọ́n ní: ‘Àsìkò ọ̀wààrà òjò ni, kò sì ṣeé  ṣe láti dúró lóde.’ (Ẹ́sírà 10:9, 13; Jeremáyà 36:22) Abájọ tó fi jẹ́ pé àwọn olùṣọ́ àgùntàn tó wà lágbègbè Bẹ́tílẹ́hẹ́mù ò lè ṣe kí wọ́n máà kó àwọn àgùntàn wọn wọlé lálẹ́ ní oṣù December!



Àmọ́, Bíbélì sọ pé àwọn olùṣọ́ àgùntàn ń tọ́jú àwọn àgùntàn wọn ní ìta lálẹ́ ọjọ́ tí wọ́n bí Jésù. Kódà, Lúùkù tó jẹ́ ọ̀kan lára àwọn tó kọ Bíbélì fi hàn pé lákòókò náà, àwọn olùṣọ́ àgùntàn ‘ń gbé ní ìta, wọ́n sì ń ṣọ́ àwọn agbo ẹran wọn ní òru’ nítòsí Bẹ́tílẹ́hẹ́mù. (Lúùkù 2:8-12) Kíyè sí i pé ńṣe làwọn olùṣọ́ àgùntàn ń gbé ní ìta, kì í kàn án ṣe pé wọ́n ǹ rìn kiri níta lọ́sàn-án. Àwọn àgùntàn wọn wà lọ́dọ̀ wọn ní pápá ní òru. Tó bá jẹ́ pé oṣù December tí òtútù máa ń mú gan-an tí òjò sì máa ń rọ̀ ni, ǹjẹ́ àwọn olùṣọ́ àgùntàn á lè wà níta lóru? Rárá. Nítorí náà, bí ipò ojú ọjọ́ ṣe rí lákòókò tí wọ́n bí Jésù fi hàn pé kì í ṣe oṣù December ni wọ́n bí i. *



Bíbélì, Ọ̀rọ̀ Ọlọ́run sọ ìgbà tí Jésù kú gan-an fún wa, àmọ́ kò sọ ìgbà náà gan-an tí wọ́n bí i, ńṣe ló kàn sọ àwọn nǹkan tá a lè gùn lé láti mọ ìgbà tí wọ́n bí i. Èyí mú ká rántí ohun tí Ọba Sólómọ́nì sọ, pé: “Orúkọ sàn ju òróró dáradára, ọjọ́ ikú sì sàn ju ọjọ́ tí a bíni lọ.” (Oníwàásù 7:1) Nítorí náà, kò yà wá lẹ́nu pé Bíbélì sọ ọ̀pọ̀ nǹkan fún wa nípa iṣẹ́ òjíṣẹ́ Jésù àti ikú rẹ̀, nígbà tó sì jẹ́ pé nǹkan díẹ̀ ló sọ fún wa nípa ìgbà tí wọ́n bí i.






ÀFIKÚN

Ǹjẹ́ Ó Yẹ Ká Máa Ṣe Ọdún àti Àwọn Ayẹyẹ Kan?



INÚ Bíbélì kọ́ ni ọ̀pọ̀ ayẹyẹ àti ọdún táwọn èèyàn ń ṣe jákèjádò ayé lónìí ti wá. Ibo wá nirú àwọn ọdún àti ayẹyẹ bẹ́ẹ̀ ti wá? Tó o bá láǹfààní láti lọ ṣe ìwádìí ní ilé ìkówèésí kan, wàá rí i pé àwọn ìwé kan tọ́ka sí ibi tí àwọn ọdún àti ayẹyẹ tó gbajúmọ̀ lágbègbè rẹ ti wá. Wo àpẹẹrẹ díẹ̀.



Ọdún Àjíǹde. Ìwé gbédègbẹ́yọ̀ Encyclopædia Britannica sọ pé: “Nínú Májẹ̀mú Tuntun, kò sóhun tó fi hàn pé ẹnikẹ́ni kan ṣe Ọdún Àjíǹde.” Báwo wá ni Ọdún Àjíǹde ṣe bẹ̀rẹ̀? Inú ìjọsìn  àwọn Kèfèrí ló ti bẹ̀rẹ̀. Bó tilẹ̀ jẹ́ pé àwọn tó ń ṣe Ọdún Àjíǹde máa ń sọ pé àjíǹde Jésù làwọn fi ń rántí, inú ìsìn Kristẹni kọ́ làwọn àṣà tó máa ń bá Ọdún náà rìn ti wá. Bí àpẹẹrẹ, ìwé gbédègbẹ́yọ̀ Catholic Encyclopedia sọ nípa àṣà “Ehoro ìgbà ọdún Àjíǹde” tó gbajúmọ̀ láwọn ibì kan, ó ní: “Àwọn Kèfèrí ló máa ń lo ehoro nínú ìsìn wọn, tipẹ́tipẹ́ ni wọ́n sì ti máa ń lo ehoro gẹ́gẹ́ bí àmì ìbímọlémọ.”



Ayẹyẹ Ọdún Tuntun. Ọjọ́ tí orílẹ̀-èdè kọ̀ọ̀kan máa ń ṣe ọdún tuntun kì í dọ́gba, bẹ́ẹ̀ ni àwọn àṣà tó máa ń bá ọdún náà rìn ní orílẹ̀-èdè kọ̀ọ̀kan máa ń yàtọ̀ síra wọn. Ìwé gbédègbẹ́yọ̀ The World Book Encyclopedia sọ̀rọ̀ nípa bí Ọdún tuntun ṣe bẹ̀rẹ̀, ó ní: “Ní ọdún 46 ṣáájú Sànmánì Kristẹni, alákòóso Róòmù tórúkọ rẹ̀ ń jẹ́ Julius Caesar yan ọjọ́ kìíní oṣù kìíní ọdún gẹ́gẹ́ bí ọjọ́ tí wọ́n á máa ṣe ayẹyẹ Ọdún Tuntun. Janus tó jẹ́ ọlọ́run ibodè, ọlọ́run ilẹ̀kùn àti ọlọ́run ìbẹ̀rẹ̀ làwọn ará Róòmù ń fi ọjọ́ ọdún tuntun júbà. Janus ní orí méjì, ọ̀kan kọjú síwájú, èkejì sì kọjú sí ẹ̀yìn. Inú orúkọ Janus tí wọ́n kà sí ọlọ́run yìí sì ni wọ́n ti mú orúkọ oṣù kìíní ọdún, tá à ń pè ní January, jáde.” Nítorí náà, inú àṣà àtọwọ́dọ́wọ́ àwọn Kèfèrí ni ayẹyẹ Ọdún Tuntun ti wá.



Halloween. Ayẹyẹ yìí ló dà bí ayẹyẹ ọdún eégún tí wọ́n fi ń ṣèrántí àwọn tó ti kú, ìwé gbédègbẹ́yọ̀ Encyclopedia Americana sì sọ nípa rẹ̀ pé: “A lè tọpasẹ̀ àwọn ohun tó wà nínú àṣà ayẹyẹ Halloween lọ sí ayẹyẹ Druid [tó jẹ́ àlùfáà ìsìn àwọn ẹ̀yà Celt ayé àtijọ́] tí wọ́n máa ń ṣe ṣáájú àkókò Kristẹni. Àwọn ẹ̀yà Celt máa ń fi ayẹyẹ yìí júbà ọlọ́run méjì, ìyẹn ọlọ́run oòrùn àti ọlọ́run àwọn òkú . . . , tí àwọn ẹ̀yà Celt máa ń ṣe ayẹyẹ rẹ̀ ní ọjọ́ kìíní oṣù November tó jẹ́ ìbẹ̀rẹ̀ ọdún tuntun tiwọn. Díẹ̀díẹ̀ ni ayẹyẹ tí wọ́n fi ń rántí àwọn tó ti kú wọnú àwọn ayẹyẹ Kristẹni.”



Àwọn Ayẹyẹ àti Ọdún Mìíràn. Kò ṣeé ṣe láti sọ gbogbo ọdún àti ayẹyẹ táwọn èèyàn máa ń ṣe jákèjádò ayé. Àmọ́, Jèhófà ò lè tẹ́wọ́ gba ọdún àti ayẹyẹ èyíkéyìí tó jẹ́ pé èèyàn tàbí àjọ kan ni wọ́n fi ń gbé ga o. (Jeremáyà 17:5-7; Ìṣe 10:25, 26) Sì fi sọ́kàn pé, ibi tí ayẹyẹ ìsìn kan bá ti wá ló máa pinnu, bóyá Ọlọ́run á tẹ́wọ́ gbà á tàbí kò ní tẹ́wọ́ gbà á. (Aísáyà 52:11; Ìṣípayá 18:4) Àwọn ìlànà Bíbélì tó wà ní Orí Kẹrìndínlógún ìwé yìí yóò ràn ọ́ lọ́wọ́ kó o lè mọ irú ojú tí Ọlọ́run fi ń wo àwọn ayẹyẹ tí kì í ṣe ti ìsìn pẹ̀lú.